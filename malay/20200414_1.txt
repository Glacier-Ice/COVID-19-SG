       
                                    
                      KENYATAAN AKHBAR 
                KEMENTERIAN KESIHATAN MALAYSIA 
                                
        SITUASI SEMASA JANGKITAN PENYAKIT CORONAVIRUS 
                   2019 (COVID-19) DI MALAYSIA 
                         14 APRIL 2020 
       
       
      STATUS  TERKINI  KES  DISAHKAN  COVID-19  YANG  TELAH 
      PULIH 
      Kementerian  Kesihatan  Malaysia  (KKM)  ingin  memaklumkan 
      bahawa terdapat 202 kes yang telah pulih dan dibenarkan discaj 
      pada hari ini. Ini menjadikan jumlah kumulatif kes yang telah pulih 
      sepenuhnya dari COVID-19 dan telah discaj daripada wad adalah 
      sebanyak 2,478 kes (49.7 peratus, iaitu hampir separuh daripada 
      jumlah  keseluruhan  kes).  Hari  ini  juga,  bilangan  kes  yang 
      didiscaj adalah melebihi bilangan kes baharu yang dilaporkan. 
       
      STATUS TERKINI KES COVID-19 DI MALAYSIA. 
      Sehingga 14 April 2020 pukul 12:00 tengah hari, terdapat 170 kes 
      baharu  yang telah  dilaporkan.  Ini  menjadikan  jumlah  kes  positif 
      COVID-19  di  Malaysia  adalah  sebanyak  4,987  kes.  Oleh  itu, 
      setelah  kes  kumulatif  ditolak  dengan  kes  discaj  dan  kematian, 
      jumlah  kes  aktif  dengan  kebolehjangkitan  COVID-19  adalah 
      2,427 kes. Mereka telah diasingkan dan diberi rawatan. 
       
      Sehingga kini, seramai 60 kes positif COVID-19 sedang dirawat 
      di  Unit  Rawatan  Rapi  (ICU). Daripada  jumlah  tersebut,  33  kes 
      memerlukan bantuan pernafasan.  
       
                                                         
      
     Daripada maklumat terkini yang dilaporkan ke Crisis Preparedness 
     and Response Centre (CPRC) Kebangsaan, dukacita dimaklumkan 
     bahawa terdapat pertambahan lima (5) lagi kes kematian berkaitan 
     COVID-19. Justeru, jumlah kumulatif kes kematian COVID-19 di 
     Malaysia adalah sebanyak 82 kes (1.64 peratus daripada jumlah 
     keseluruhan kes): 
      
       •  Kes kematian ke-78 (kes ke-4532) merupakan lelaki dewasa 
        tanpa  identiti  diri  dan  dipercayai  bukan  warganegara  yang 
        ditemui  mati  di  Kota  Kinabalu,  Sabah  pada  6  April  2020. 
        Keputusan  ujian  sampel  COVID-19  yang  diambil  semasa 
        bedah siasat didapati positif pada 11 April 2020. Kes ini di 
        bawah siasatan pihak Polis Diraja Malaysia. 
         
       •  Kes  kematian  ke-79  (kes  ke-2052)  merupakan  lelaki 
        warganegara  Malaysia  berumur  65  tahun  dan  mempunyai 
        latar  belakang  penyakit  kencing  manis,  darah  tinggi  dan 
        penyakit  buah  pinggang. Beliau  telah  dirawat  di  Hospital 
        Sungai  Buloh,  Selangor  pada  27  Mac  2020 dan  disahkan 
        meninggal dunia pada 14 April 2020 jam 5.17 pagi. 
         
       •  Kes  kematian  ke-80  (kes  ke-4818)  merupakan  lelaki 
        warganegara  Malaysia  berumur  63  tahun  dan  mempunyai 
        latar belakang penyakit jantung dan penyakit buah pinggang. 
        Beliau telah dirawat di Hospital Kuala Lumpur pada 7 April 
        2020 dan disahkan meninggal dunia pada 12 April 2020 jam 
        11.36 malam.  
      
       •  Kes  kematian  ke-81  (kes  ke-4521)  merupakan  perempuan 
        warganegara  Malaysia  berumur  74  tahun  dan  mempunyai 
        latar  belakang  penyakit  buah  pinggang.  Beliau  mempunyai 
        sejarah kontak rapat kes positif COVID-19, iaitu kes ke-4088 
        yang telah menghadiri perhimpunan di Seri Petaling. Beliau 
        telah  dirawat  di  Hospital  Melaka  pada  9  April  2020  dan 
        disahkan  meninggal  dunia  pada  13  April  2020  jam  4.20 
        petang.  
      
                                               
        
         •  Kes  kematian  ke-82  (kes  ke-1649)  merupakan  lelaki 
          warganegara  Malaysia  berumur  81  tahun  dan  mempunyai 
          latar  belakang  penyakit  kencing  manis.  Beliau  mempunyai 
          sejarah kontak rapat kes positif COVID-19, iaitu kes ke-343 
          yang telah menghadiri perhimpunan di Seri Petaling. Beliau 
          telah dirawat di Hospital Enche' Besar Hajjah Khalsom, Johor 
          pada 26 Mac 2020 dan disahkan meninggal dunia pada 14 
          April 2020 jam 11.50 pagi. 
        
       KKM mengucapkan takziah kepada ahli keluarga mereka.  
        
       KELENGKAPAN PELINDUNG DIRI (PERSONAL PROTECTIVE 
       EQUIPMENT - PPE) UNTUK PETUGAS KESIHATAN 
       KKM  ingin  memaklumkan  mengenai  kesiapsagaan  dan  status 
       terkini  Personal  Protective  Equipment  (PPE)  bagi  kegunaan 
       petugas kesihatan dalam pengendalian kes COVID-19. 
       Seperti diketahui umum, isu berkaitan kekurangan PPE adalah isu 
       global di mana hampir semua negara terkesan dengan penularan 
       wabak COVID-19. Di fasiliti KKM juga, didapati penggunaan PPE 
       telah  meningkat  secara  mendadak  susulan  pandemik  COVID-19 
       ini.  
       Kelengkapan  pelindung  diri  atau  Personal  Protective  Equipment 
       (PPE)  adalah  merupakan  satu  keperluan  utama  bagi  petugas 
       kesihatan barisan hadapan dalam menghadapi wabak COVID-19. 
       Terdapat  beberapa  jenis  PPE  yang  digunakan  oleh  petugas 
       kesihatan, misalnya: 
         •  Footwear/boot cover – baki stok 78 hari  
         •  Protective head cover - baki stok 52 hari; 
         •  Alat penutup hidung dan mulut jenis 3-ply mask - baki stok 47 
          hari;  
         •  Alat penutup hidung dan mulut jenis surgical N-95 mask - baki 
          stok 37 hari; 
         •  Disposable Face Shield (eye visor, face shield or googles) - 
          baki stok 25 hari 
                                                          
      
       •  Disposable Fluid Resistant Apron (Long Sleeves With Cuff) - 
        baki stok 23 hari; 
       •  Jumpsuit/ Protective Coverall – baki stok 19 hari  
       •  Gaun plastik biasa, dan lain-lain jenis PPE. 
     Bagi  memastikan  stok  PPE  adalah  berterusan,  KKM  telah  dan 
     sedang  terus  menjalankan  proses  perolehan  PPE  secara 
     pembelian pukal di peringkat pusat dan peringkat negeri. KKM juga 
     bekerjasama  rapat  dengan  Majlis  Keselamatan  Negara,  Agensi 
     Pengurusan Bencana Negara (NADMA) dan lain-lain agensi pusat 
     bagi  memastikan  isu  berkaitan  stok  ini  dapat  diberi  perhatian 
     khusus.  Sumbangan  PPE  oleh  pelbagai  pihak  swasta,  Badan 
     Bukan Kerajaan (NGO) dan para dermawan terus dialukan dan 
     jutaan terima kasih diucapkan kepada mereka. 
     Bagi  memantau  rapat  paras  stok  dan  kadar  penggunaan  bagi 
     setiap jenis PPE di setiap negeri, KKM telah menggunakan sistem 
     pelaporan dan pengkalan data atas talian yang mudah, di mana 
     ianya  dikendalikan  oleh  Pegawai  di  setiap  Jabatan  Kesihatan 
     Negeri  (JKN),  hospital-hospital  dan  Pejabat  Kesihatan  Daerah 
     (PKD) (termasuk semua Klinik Kesihatan di bawah masing-masing 
     PKD). Laporan ini dipantau rapat dan tindakan mobilisasi stok akan 
     dibuat.  
     Senarai  nama,  nombor  telefon  dan  emel  pegawai  bagi  setiap 
     negeri  telah  dimaklumkan  bagi  membantu  orang  umum  dan 
     kakitangan untuk memberi maklumbalas sekiranya didapati berlaku 
     kekurangan PPE. Semakan segera dan tindakan mobilisasi akan 
     dilakukan mengikut keperluan dan keutamaan. 
     Adalah dimaklumkan juga bahawa setiap jenis PPE perlu dipakai 
     mengikut  keperluan  di  mana  petugas  kesihatan  bertugas,  iaitu 
     sepertimana  dinyatakan  di  dalam  Garis  Panduan  Pengurusan 
     COVID-19  di  Malaysia  No.5/2020  (Annex  8:  The  Infection 
     Prevention And Control (IPC) Measures). Bukan semua petugas 
     kesihatan perlu memakai ke semua jenis PPE pada masa mereka 
     bertugas.  Ini  amat  penting  bagi  memastikan  kadar  dan  pola 
     penggunaan PPE di fasiliti kesihatan KKM. Sehubungan itu, pihak 
                                               
         
        KKM menyarankan penggunaan PPE cermat dan berhemah oleh 
        semua  petugas  kesihatan  memandangkan  ia  digunakan  secara 
        berterusan. 
         
        NASIHAT KESIHATAN BERKAITAN COVID-19 
         
        Pihak   KKM  menyeru  supaya  orang  ramai  menunaikan 
        tanggungjawab masing-masing dengan: 
           1. Mengamalkan tahap kebersihan  yang  optimum  pada  setiap 
             masa, seperti kerap mencuci tangan dengan menggunakan air 
             dan sabun 
           2. Mengamalkan  jarak  sosial  selamat  (social  distancing) 
             sekurang-kurangnya 1 meter dari orang lain. 
        KKM  akan  terus  memantau  perkembangan  kejadian  COVID-19 
        melalui segala maklumat yang diperolehi dan akan dimaklumkan 
        kepada rakyat dari semasa ke semasa. 
         
        Sekian, terima kasih. 
         
        DATUK DR. NOOR HISHAM ABDULLAH 
        KETUA PENGARAH KESIHATAN MALAYSIA 
         
        14 April 2020 @ 5.00 petang 
         
                                                                          
                                                                          
                                                                          
                                                                          
                                                                          
                                                                          
                                                                          
                                                                          
                                                                          
                                                                          
        
                                                            
                                                            
                                                            
                                                            
        
                                                            
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
          (SEHINGGA 14 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                   BAHARU     KUMULATIF 
        PERLIS                        1           18 
        KEDAH                         0           93 
        PULAU PINANG                  3          119 
        PERAK                         3          250 
        SELANGOR                      50         1,299 
        NEGERI SEMBILAN               2          362 
        MELAKA                        3          147 
        JOHOR                         8          587 
        PAHANG                        11         236 
        TERENGGANU                    0          106 
        KELANTAN                      0          154 
        SABAH                         5          285 
        SARAWAK                       15         363 
        W.P. KUALA LUMPUR             69         899 
        W.P. PUTRAJAYA                0           54 
        W.P. LABUAN                   0           15 
          JUMLAH KESELURUHAN         170         4,987 
        
        
                                                            
