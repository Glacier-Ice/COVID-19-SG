      
                              
                    KENYATAAN MEDIA 
                 PEJABAT PERDANA MENTERI 
      
        
        
       Perdana Menteri hari ini telah mengadakan mesyuarat bagi mendapatkan maklumat 
       lengkap mengenai kedudukan ekonomi dan fiskal negara dan kedudukan terkini 
       wabak novel coronavirus.  
        
       MESYUARAT MENGENAI KEDUDUKAN EKONOMI DAN FISKAL NEGARA 
       YAB Perdana Menteri telah mengadakan pertemuan dengan YBhg Tan Sri Ketua 
       Setiausaha  Negara,  Ketua  Setiausaha  Perbendaharaan  serta  Ketua  Setiausaha 
       Kementerian Hal Ehwal Ekonomi. Pertemuan ini turut dihadiri oleh pegawai kanan 
       daripada kementerian tersebut. Dalam sesi tersebut, YAB Perdana Menteri telah diberi 
       penerangan tentang situasi ekonomi semasa, kedudukan fiskal dan hutang negara 
       serta langkah-langkah Pakej Rangsangan Ekonomi (PRE) yang baru diumumkan.  
        
       YAB Perdana Menteri  turut  menekankan  pelaksanaan  perbelanjaan  secara  lebih 
       berhemah  dan  mengurangkan  ketirisan  bagi  memastikan  kedudukan  kewangan 
       negara terus kukuh. Di samping itu, kedudukan hutang dan liabiliti Kerajaan juga diberi 
       perhatian  dan  setiap  projek  yang  akan  dilaksanakan  perlu  diperhalusi  agar  tidak 
       membebankan komitmen kewangan dan hutang Kerajaan. YAB Perdana Menteri juga 
       berpandangan  peruntukan  Belanjawan  tahunan  seharusnya  dapat  mendatangkan 
       pulangan  besar  kepada  pertumbuhan  ekonomi  menjana  pendapatan  rakyat  dan 
       negara.  Oleh  yang  demikian,  keberkesanan  program  dan  projek  Kerajaan  perlu 
       dipertingkatkan  lagi  supaya  setiap  wang  awam  yang  dibelanjakan  dapat 
       mendatangkan  manfaat  sepenuhnya  kepada  pembangunan  negara  dan 
       kesejahteraan rakyat.  
        
        
       Dalam hal ini, YAB Perdana Menteri telah mengarahkan supaya jentera Kerajaan 
       mengambil  perhatian  serius  bagi  melaksana  dan  mempercepatkan  pelaksanaan 
       langkah Belanjawan 2020 serta PRE ini. Perbincangan juga bertumpu kepada agenda 
       untuk memperkasa aktiviti ekonomi domestik dan memastikan kesejahteraan rakyat, 
       seterusnya melonjakkan ekonomi negara ke tahap yang lebih kompetitif. 
        
       Berhubung  dengan  langkah  PRE,  Kementerian  Kewangan  perlu  memastikan 
       pelaksanaan kesemua inisiatif berjalan dengan lancar dan segera serta memantau 
       keseluruhan impak dan prestasi langkah PRE ini.  
      
       TAKLIMAT  STATUS  CORONAVIRUS  OLEH  PASUKAN  PETUGAS  KHAS 
       KEMENTERIAN KESIHATAN 
       YAB  Perdana  Menteri  kemudiannya  telah  mengadakan  perbincangan  bersama 
       Ketua  Setiausaha  Negara,  Ketua  Setiausaha  Kementerian  Luar  Negeri,  Ketua 
       Pengarah  Agensi  Pengurusan  Bencana  Negara  (NADMA),  Ketua  Pengarah 
       Kesihatan KKM, Ketua Pengarah Majlis Keselamatan Negara dan Ketua Pengarah 
       Jabatan Imigresen mengenai status terkini wabak novel coronavirus. 
         
       Sehingga jam 8.00 pagi, 3 Mac 2020, jumlah keseluruhan kes COVID-19 adalah 
       sebanyak 90,306 kes yang melibatkan 70 buah negara dilaporkan. Sebanyak 45,603 
       (50.5%) kes sembuh dan 3,084 (3.4%) kematian dicatatkan.   
         
       Terdapat tujuh (7) kes baharu dilaporkan di Malaysia pada hari ini, 3 Mac 2020. Oleh 
       itu, kini terdapat 36 kes direkodkan di mana setakat ini jumlah kes sembuh adalah 22 
       (61.1%). Sebanyak 14 kes masih lagi dirawat di Hospital Sungai Buloh dan Hospital 
       Kuala Lumpur. Kesemua kes yang dirawat di wad adalah dalam keadaan stabil. 
         
       Dimaklumkan bahawa, dua misi bantuan kemanusiaan untuk membawa pulang 
       rakyat Malaysia bersama tanggungan (pasangan/anak) dari Wuhan, China telah  
        
        
       dilaksanakan dan diselaraskan oleh NADMA bersama Kementerian Kesihatan dan 
       agensi-agensi  berkaitan.  Dalam  misi  pertama,  107  warganegara  Malaysia  dan 
       tanggungan telah di bawa pulang pada 4 Februari 2020 dan telah selesai menjalani 
       saringan  kesihatan  selama  14  hari  di  Akademi  Kepimpinan  Pendidikan  Tinggi 
       (AKEPT) pada 18 Februari 2020.  Kesemua 107 didapati negatif.   
         
       Dalam misi kedua, seramai 68 warganegara Malaysia dan tanggungan yang dibawa 
       balik dari Wuhan sedang menjalani saringan kesihatan di AKEPT mulai 26 Februari 
       hingga 11 Mac 2020. 
         
       Pada 22 Februari 2020, seramai 100 krew warganegara Malaysia dari World Dream 
       Cruise  telah  menjalani  saringan  kesihatan  di  INTAN  Wilayah  Selatan  (IKWAS). 
       Kesemuanya didapati negatif dan sedang menjalani home-surveillance selama 14 
       hari di kediaman masing-masing.   
         
       Dimaklumkan  bahawa  Jawatankuasa  Kerja  Mengenai  COVID-19  yang 
       dipengerusikan oleh Ketua Setiausaha Negara bermesyuarat secara berkala bagi 
       meneliti status situasi terkini dan mengambil tindakan bagi mengekang penularan 
       COVID-19.   
         
       YAB  Perdana  Menteri  berpuas  hati  dengan  Agensi  Kerajaan  yang  telah 
       melaksanakan tugas dengan baik dalam menguruskan penularan COVID-19 dan 
       merakamkan  penghargaan  kepada  semua  yang  terlibat  khususnya  kakitangan 
       barisan  hadapan  dan  kakitangan  perubatan.  YAB  Perdana  Menteri  juga 
       mengarahkan agar Pasukan Petugas Khas terus memantau status dan usaha-usaha 
       pencegahan penularan COVID-19 bagi memastikan kesejahteraan rakyat Malaysia.   
         
       YAB  Perdana  Menteri  menasihatkan  seluruh  rakyat  agar  tidak  panik  dengan 
       melakukan  panic-buying  dan  sentiasa  mengambil  langkah-langkah  penjagaan 
       kesihatan sepertimana yang telah digariskan oleh Kementerian Kesihatan Malaysia.  
       Mereka yang berkunjung ke negara berisiko seperti China, Korea Selatan, Jepun dan 
       Itali hendaklah mematuhi nasihat perjalanan dan kesihatan yang dikeluarkan dan 
       segera ke hospital/klinik sekiranya mempunyai simptom seperti batuk, demam dan 
       sesak nafas.   
      
      
       PEJABAT PERDANA MENTERI 
       3 Mac 2020 
