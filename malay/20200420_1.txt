        
                                      
                       KENYATAAN AKHBAR 
                 KEMENTERIAN KESIHATAN MALAYSIA 
                                  
       SITUASI SEMASA JANGKITAN PENYAKIT CORONAVIRUS 2019 
                       (COVID-19) DI MALAYSIA 
                           20 APRIL 2020 
        
       STATUS  TERKINI  KES  DISAHKAN  COVID-19  YANG  TELAH 
       PULIH 
       Kementerian Kesihatan Malaysia (KKM) ingin memaklumkan bahawa 
       terdapat 98 kes yang telah pulih dan dibenarkan discaj pada hari ini. 
       Ini menjadikan jumlah kumulatif kes yang telah pulih sepenuhnya dari 
       COVID-19 dan telah discaj daripada wad adalah sebanyak 3,295 kes 
       (60.74  peratus  daripada  jumlah  keseluruhan  kes).  Seperti  dilihat 
       beberapa hari ini, bilangan kes yang didiscaj hari ini adalah melebihi 
       bilangan kes baharu yang dilaporkan. 
        
       STATUS TERKINI KES COVID-19 DI MALAYSIA. 
       Sehingga 20 April 2020 pukul 12:00 tengah hari, terdapat 36 kes 
       baharu  yang  telah  dilaporkan.  Ini  menjadikan  jumlah  kes  positif 
       COVID-19 di Malaysia adalah sebanyak 5,425 kes. Ini merupakan 
       bilangan kes harian yang paling rendah direkod setakat ini. Oleh 
       itu,  jumlah kes aktif dengan kebolehjangkitan COVID-19 adalah 
       2,041 kes.  
        
       Sehingga kini, seramai 45 kes positif COVID-19 sedang dirawat di 
       Unit  Rawatan  Rapi  (ICU). Daripada  jumlah  tersebut,  28  kes 
       memerlukan bantuan pernafasan.  
        
                                                           
        
       Sukacita  dimaklumkan,  daripada  maklumat  terkini  yang  telah 
       dilaporkan  ke Crisis  Preparedness  and  Response  Centre (CPRC) 
       Kebangsaan, tiada sebarang kes kematian yang terbaharu setakat 
       ini.  Oleh  itu,  sehingga  pukul  12  tengah  hari  20  April  2020,  jumlah 
       kematian kekal 89 kes. 
       Penurunan jumlah kes harian yang dapat dilihat sejak kebelakangan 
       ini  adalah  hasil  daripada  tindakan  proaktif  dan  agresif  dalam 
       mengesan  kes  yang  dijalankan  terutama  dalam  tempoh  dua  (2) 
       minggu yang lalu. 
       Namun demikian, jumlah atau bilangan kes baharu mungkin boleh 
       meningkat  kembali  dalam  tempoh  dua  (2)  minggu  akan  datang 
       memandangkan  aktiviti  pengesanan  kes  masih  giat  dijalankan 
       terutamanya  ke  atas  rakyat  Malaysia  yang  baru  pulang  dari  luar 
       negara  dan  di  lokaliti  yang  terlibat  di  bawah  Perintah  Kawalan 
       Pergerakan Diperketatkan (PKPD). 
        
       STATUS  TERKINI  PERINTAH  PERGERAKAN  KAWALAN 
       DIPERKETATKAN (PKPD) 
       Perintah Kawalan Pergerakan Diperketatkan telah mula dilaksanakan 
       di beberapa lokasi yang berisiko tinggi sejak 27 Mac 2020. Langkah 
       ini  dapat  membantu  KKM  dalam  menjalankan  aktiviti  pendekatan 
       tertumpu  (targeted  approach)  untuk  membendung  penularan 
       jangkitan  COVID-19  seperti  bancian  penduduk,  Active  Case 
       Detection  (ACD)  rumah  ke  rumah,  pengambilan  sampel,  aktiviti 
       disinfeksi berkaitan dan promosi kesihatan. Bagi kes yang disahkan 
       positif COVID-19, mereka akan diasingkan dan diberi rawatan. 
       Sehingga  20  April  2020,  Kerajaan  telah  mengeluarkan  sebanyak 
       enam (6) arahan PKPD secara berperingkat  melibatkan  sebanyak 
       sepuluh (10) lokaliti iaitu: 
         •  Bandar Baru Ibrahim Majid; 
         •  Kawasan di sekitar Bandar Baru Ibrahim Majid; 
         •  Kampung Sungai Lui; 
         •  Kawasan di sekitar Kampung Sungai Lui; 
         •  Menara Plaza City One; 
                                                            
        
         •  Malayan Mansion; 
         •  Selangor Mansion; 
         •  Masjid India dan kawasan sekitarnya; 
         •  Terkini, di Pusat Bandar Utara, Kuala Lumpur; dan 
         •  Kawasan sekitar Pasar Borong Kuala Lumpur 
            
       Hasil daripada pelaksanaan PKPD ini, sebanyak 13,277 sampel ujian 
       pengesanan COVID-19 telah diambil di mana sebanyak 796 kes telah 
       dikesan positif COVID-19. Terdapat lima (5) kes kematian COVID-19  
       dari kawasan ini iaitu kes ke-1114, kes ke-2627, kes ke-1649 dan kes 
       ke-1251 dari Bandar Baru Ibrahim Majid dan kawasan di sekitarnya, 
       serta kes ke-1906 dari Menara Plaza City One. 
        
                                             
       NASIHAT KESIHATAN BERKAITAN COVID-19
       Selaras dengan tren penurunan kes jangkitan COVID-19, KKM ingin 
       menegaskan dan mengingatkan seluruh Rakyat Malaysia untuk tidak 
       mengambil  mudah  serta  merasa  selesa  dengan  keberkesanan 
       pengekangan jangkitan COVID-19 yang dicapai setakat ini. 
       Perjuangan  kita  masih  berbaki  dan  pastinya  masih  belum  tamat. 
       Teruskan  usaha  membantu Kerajaan  dalam  memastikan  rantaian 
       jangkitan COVID-19 ini dapat diputuskan dengan: 
         1. Patuh kepada Perintah Kawalan Pergerakan. 
         2. Mengamalkan  tahap  kebersihan  yang  optimum  pada  setiap 
           masa, seperti kerap mencuci tangan dengan menggunakan air 
           dan sabun 
         3. Mengamalkan jarak sosial selamat (social distancing) sekurang-
           kurangnya 1 meter dari orang lain. 
            
       Sekian, terima kasih. 
        
       DATUK DR. NOOR HISHAM ABDULLAH 
       KETUA PENGARAH KESIHATAN MALAYSIA 
        
       20 April 2020 @ 5.00 petang 
                                                           
        
        
                                                  LAMPIRAN 1 
                                   
                                   
         BILANGAN KES COVID-19 MENGIKUT NEGERI DI MALAYSIA 
           (SEHINGGA 20 APRIL 2020, JAM 12:00 TENGAH HARI) 
        
                                   BILANGAN     BILANGAN 
                 NEGERI               KES          KES 
                                    BAHARU     KUMULATIF 
         PERLIS                        0           18 
         KEDAH                         0           94 
         PULAU PINANG                  0           119 
         PERAK                         0           252 
         SELANGOR                      2          1,345 
         NEGERI SEMBILAN               3           408 
         MELAKA                        2           187 
         JOHOR                         2           644 
         PAHANG                        2           271 
         TERENGGANU                    0           109 
         KELANTAN                      0           155 
         SABAH                         2           308 
         SARAWAK                       6           414 
         W.P. KUALA LUMPUR             4          1,008 
         W.P. PUTRAJAYA                13          77 
         W.P. LABUAN                   0           16 
          JUMLAH KESELURUHAN           36         5,425 
        
        
        
                                                              
