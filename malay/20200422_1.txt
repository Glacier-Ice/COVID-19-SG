       
                                    
                      KENYATAAN AKHBAR 
                KEMENTERIAN KESIHATAN MALAYSIA 
                                
        SITUASI SEMASA JANGKITAN PENYAKIT CORONAVIRUS 
                   2019 (COVID-19) DI MALAYSIA 
                         22 APRIL 2020 
       
      STATUS  TERKINI  KES  DISAHKAN  COVID-19  YANG  TELAH 
      PULIH 
      Kementerian  Kesihatan  Malaysia  (KKM)  ingin  memaklumkan 
      bahawa terdapat 103 kes yang telah pulih dan dibenarkan discaj 
      pada hari ini. Ini menjadikan jumlah kumulatif kes yang telah pulih 
      sepenuhnya dari COVID-19 dan telah discaj daripada wad adalah 
      sebanyak 3,452  kes  (62.4  peratus  daripada  jumlah  keseluruhan 
      kes). Justeru, bilangan kes yang didiscaj hari ini adalah lebih 
      dua kali ganda bilangan kes yang dilaporkan. 
       
      STATUS TERKINI KES COVID-19 DI MALAYSIA. 
      Sehingga 22 April 2020 pukul 12:00 tengah hari, terdapat 50 kes 
      baharu  yang  telah  dilaporkan.  Ini  menjadikan  jumlah  kes  positif 
      COVID-19  di  Malaysia  adalah  sebanyak  5,532  kes.  Oleh  itu, 
      jumlah  kes  aktif  dengan  kebolehjangkitan  COVID-19  adalah 
      1,987 kes. Mereka telah diasingkan dan diberi rawatan.  
       
      Sehingga kini, seramai 43 kes positif COVID-19 sedang dirawat 
      di  Unit  Rawatan  Rapi  (ICU). Daripada  jumlah  tersebut,  25  kes 
      memerlukan bantuan pernafasan.  
       
                                                         
       
      Daripada maklumat terkini yang dilaporkan ke Crisis Preparedness 
      and Response Centre (CPRC) Kebangsaan, dukacita dimaklumkan 
      bahawa terdapat pertambahan satu (1) lagi kes kematian berkaitan 
      COVID-19. Justeru, jumlah kumulatif kes kematian COVID-19 di 
      Malaysia adalah sebanyak 93 kes (1.68 peratus daripada jumlah 
      keseluruhan kes): 
        â€¢  Kes  kematian  ke-93  (kes  ke-5483)  merupakan  perempuan 
          warganegara  Malaysia  berumur  72  tahun  dan  mempunyai 
          latar belakang penyakit barah dan darah tinggi. Beliau telah 
          dirawat di Hospital Umum Sarawak pada 20 April 2020 dan 
          disahkan meninggal dunia pada 22 April 2020 jam 9.15 pagi. 
      KKM mengucapkan takziah kepada ahli keluarga beliau. 
       
      KLUSTER PENGERANG, JOHOR  
      KKM telah  mengesan  satu  kluster  yang  bermula  di  Pengerang, 
      Johor.  Kes  indeks  (iaitu  kes  ke-1508)  kluster  ini  telah  mula 
      mengalami  gejala  pada  12  Mac  2020.  Beliau  telah  dirawat  di 
      sebuah  klinik  swasta  pada  16  Mac  2020 dan  disyaki  sebagai 
      menghidap  Demam  Denggi.  Pada  keesokan  hari,  beliau  telah 
      merentas beberapa buah negeri untuk mengunjungi sanak saudara 
      di  sekitar  Selangor sebelum pulang ke Pengerang pada 18 Mac 
      2020. Keadaan kesihatan beliau mula merosot dan dimasukkan ke 
      Hospital  Sultanah  Aminah,  Johor  pada  20  Mac  2020  dalam 
      keadaan yang kritikal. Beliau seterusnya disahkan positif jangkitan 
      COVID-19 pada 22 Mac 2020.  
      Setakat  22  April  2020,  kluster  ini  melibatkan  sebanyak  15  kes 
      positif COVID-19 iaitu sepuluh (10) orang rakan sekerja dan lima 
      (5)  orang  ahli  keluarga  kes  indeks,  termasuk  ibu  beliau  yang 
      berusia 79 tahun dan anak perempuan berusia 10 tahun. Sebanyak 
      tujuh (7) kes daripada kluster ini masih di dalam rawatan manakala 
      lapan (8) kes lagi telah pulih sepenuhnya dan dibenarkan discaj. 
      Secara keseluruhan, tiga (3) kes di dalam kluster ini telah dirawat di 
      ICU. 
                                                         
           
          Jangkitan di kalangan ahli keluarga yang menetap di negeri lain 
          adalah dipercayai berpunca daripada aktiviti kunjung mengunjung 
          yang berlaku sehari sebelum pelaksanaan PKP. 
           
          NASIHAT  KESIHATAN  BERKAITAN  COVID-19  SEMPENA 
          BULAN RAMADAN  
           
          Seperti yang sedia maklum, penularan pandemik COVID-19 yang 
          kini  melanda  seluruh  dunia  telah  memberi  kesan  yang  sangat 
          ketara  terhadap  amalan  dan  norma  kehidupan  seharian  kita.  Ini 
          termasuklah  perubahan  kepada  cara  amalan  keagamaan  dan 
          tradisi     kebudayaan         seperti     budaya       kunjung-mengunjung, 
          perhimpunan  keagamaan  dan majlis  keraian  yang  merupakan 
          antara identiti unik masyarakat majmuk di negara ini. 
           
          Tradisi dan amalan ibadat pada bulan Ramadan bagi umat Islam di 
          seluruh  dunia  juga  akan  turut  terkesan  memandangkan  banyak 
          negara sedang melaksanakan kawalan pergerakan dan sempadan 
          bagi mengekang penularan jangkitan COVID-19 di negara masing-
          masing. 
           
          Mengambil iktibar daripada penyebaran jangkitan COVID-19 dalam 
          Kluster Pengerang dan Sub-kluster Rembau, masyarakat diminta 
          untuk kekal patuh kepada Perintah Kawalan Pergerakan (PKP) dan 
          elak daripada melakukan sebarang aktiviti kunjung mengunjung ke 
          rumah rakan dan sanak saudara. Ini termasuk perjalanan merentas 
          negeri,  daerah  dan mukim  atau  menghadiri  perhimpunan besar-
          besaran  (termasuk  majlis  keagamaan  dan  majlis  keraian).  KKM 
          khuatir  aktiviti  seperti  ini  yang  sememangnya  telah  menjadi 
          kelaziman  rakyat  Malaysia,  akan  mengakibatkan  penularan 
          jangkitan  COVID-19  di  kalangan  ahli  keluarga  terutama  kepada 
          golongan warga emas dan kanak-kanak. 
          Umat  Islam  di  negara  ini  diseru  untuk  menggunakan  peluang 
          semasa bulan Ramadan yang bakal menjelma untuk menjalankan 
          aktiviti dan amalan keagamaan seperti persediaan juadah berbuka 
          puasa  dan  solat  berjemaah  dengan  keluarga  di  rumah  masing-
          masing.  Selain  daripada  meraikan  bulan  Ramadan  bersama 
                                                                                             
       
      keluarga  tersayang  di  rumah,  langkah  ini  dapat  membantu  kita 
      menjaga dan melindungi ahli keluarga yang dikasihi terutamanya 
      ibu bapa yang tua dan anak-anak kecil daripada dijangkiti penyakit 
      COVID-19. 
       
      Orang  ramai  juga  dinasihatkan  supaya  sentiasa  mengamalkan 
      jarak  sosial  selamat  (social  distancing)  sekurang-kurangnya  satu 
      (1) meter dari orang lain dan penjagaan kebersihan diri yang tinggi 
      seperti kerap mencuci tangan dengan menggunakan air dan sabun.  
       
      Sekian, terima kasih. 
       
      DATUK DR. NOOR HISHAM ABDULLAH 
      KETUA PENGARAH KESIHATAN MALAYSIA 
       
      22 April 2020 @ 5.00 petang          
                                                         
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
          (SEHINGGA 22 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                   BAHARU     KUMULATIF 
        PERLIS                        0           18 
        KEDAH                         1           95 
        PULAU PINANG                  0          119 
        PERAK                         0          252 
        SELANGOR                      1          1,357 
        NEGERI SEMBILAN               2          411 
        MELAKA                        1          189 
        JOHOR                         3          648 
        PAHANG                        6          285 
        TERENGGANU                    0          109 
        KELANTAN                      0          155 
        SABAH                         0          308 
        SARAWAK                       19         455 
        W.P. KUALA LUMPUR             16         1,037 
        W.P. PUTRAJAYA                1           78 
        W.P. LABUAN                   0           16 
          JUMLAH KESELURUHAN          50         5,532 
        
        
        
                                                            
