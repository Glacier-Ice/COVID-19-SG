      
                              
                   KENYATAAN AKHBAR 
               KEMENTERIAN KESIHATAN MALAYSIA 
                           
        SITUASI SEMASA JANGKITAN PENYAKIT CORONAVIRUS 2019  
                   (COVID-19) DI MALAYSIA 
                      1 MAC 2019 
      
     Kementerian Kesihatan Malaysia (KKM) ingin memaklumkan bahawa sehingga 
     pukul 12 tengah hari, terdapat empat (4) kes baharu dilaporkan pada hari ini (1 
     Mac 2020). 
      
     KES BAHARU KE-26 
      
     Kes ke-26 merupakan seorang lelaki warganegara Malaysia berusia 52 tahun. 
     Beliau  mempunyai  sejarah  perjalanan  ke  Shanghai,  China  pada  sekitar 
     pertengahan bulan Januari 2020. Beliau mula mengalami gejala demam dan 
     sakit  tekak pada 27 Februari 2020. Beliau telah pergi mendapatkan rawatan 
     sebagai pesakit luar dari sebuah hospital swasta pada hari yang sama. Ujian 
     saringan  pengesanan  COVID-19  telah  dijalankan  ke  atasnya  dan  disahkan 
     positif pada 29 Februari 2020. Beliau telah dimasukkan ke wad isolasi Hospital 
     Sungai  Buloh  untuk  rawatan  dan  pemantauan  selanjutnya.  Siasatan  punca 
     jangkitan dan pengesanan kontak rapat sedang giat dijalankan. 
      
     KES BAHARU KE-27 
      
     Kes ke-27 merupakan seorang wanita warganegara Malaysia berusia 20 tahun 
     dan merupakan seorang jururawat pelatih. Beliau menjalani latihan sangkutan 
     jangka  pendek  di  hospital  swasta  yang  merawat  kes  ke-24.  Semasa  aktiviti 
     pengesanan  kontak  rapat  dijalankan  oleh  pihak  Pejabat  Kesihatan  Daerah, 
     beliau  telah  dikenalpasti  sebagai  salah  seorang  dari  kontak  rapat  kes 
     berkenaan. Pada 21 dan 22 Februari 2020, beliau telah mengendalikan kes 
     terbabit  tanpa  memakai  sebarang  peralatan  perlindungan  diri  (personal 
     protective equipment; PPE) seperti disarankan. Pada 27 Februari 2020, beliau 
     mula  mengalami  gejala  batuk.  Ujian  saringan  pengesanan  COVID-19  telah 
     dijalankan ke atasnya dan disahkan positif pada 29 Februari 2020. Beliau telah 
     dimasukkan  ke  wad  isolasi  Hospital  Kuala  Lumpur  untuk  rawatan  dan 
     pemantauan selanjutnya.  
                                               
      
      KES BAHARU KE-28 
      
     Kes ke-28 merupakan seorang lelaki warganegara Malaysia berusia 45 tahun 
     dan merupakan rakan sekerja kepada kes ke-25. Beliau bersama-sama dengan 
     kes ke-25 dan seorang lagi rakan sekerja mempunyai sejarah perjalanan ke 
     Milan,  Itali  pada  15  hingga  21  Februari  2020.  Semasa  aktiviti  pengesanan 
     kontak rapat dijalankan, beliau telah dikesan dan didapati mempunyai gejala 
     sejak 26 Februari 2020. Ujian saringan pengesanan COVID-19 telah dijalankan 
     ke  atasnya  dan  disahkan  positif  pada  29  Februari  2020.  Beliau  telah 
     dimasukkan  ke  wad  isolasi  Hospital  Sungai  Buloh  untuk  rawatan  dan 
     pemantauan selanjutnya. 
      
     KES BAHARU KE-29 
      
     Kes ke-29 merupakan seorang wanita warganegara Malaysia berusia 35 tahun. 
     Terdahulu,  beliau  telah  dimasukkan  ke  sebuah  hospital  swasta  pada  21 
     Februari 2020. Beliau telah ditempatkan di bilik berdua dengan kes ke-24; yang 
     pada ketika itu belum diketahui dijangkiti COVID-19. Pada 25 Februari 2020, 
     beliau telah dibenarkan pulang ke rumah. Pada 27 Februari 2020, beliau mula 
     merasa tidak sihat – mengalami gejala demam dan batuk. Namun, beliau tidak 
     mendapatkan  sebarang  rawatan.  Semasa  aktiviti  pengesanan  kontak  rapat 
     dijalankan  oleh  pihak  Pejabat  Kesihatan  Daerah,  beliau  telah  dikenalpasti 
     sebagai  salah  seorang  dari  kontak  rapat  kepada  kes  ke-24.  Ujian  saringan 
     pengesanan COVID-19 telah dijalankan ke atasnya dan disahkan positif pada 
     29  Februari  2020.  Beliau  telah  dimasukkan  ke  wad  isolasi  Hospital  Sungai 
     Buloh untuk rawatan dan pemantauan selanjutnya.  
      
     STATUS SEMASA KES JANGKITAN COVID-19 DI MALAYSIA 
      
     Dengan  pelaporan  empat  (4)  kes  terbaru,  jumlah  kumulatif  kes  COVID-19 
     sehingga pukul 12 tengah hari 1 Mac 2020 adalah sebanyak 29 kes; iaitu tujuh 
     belas (17) orang dalam kalangan kes Patient-Under-Investigation (PUI), sepuluh 
     (10) orang dalam kalangan kontak rapat dan dua (2) orang dalam kalangan 
     rakyat Malaysia yang dibawa pulang dengan Misi Bantuan Kemanusiaan. Dari 
     jumlah tersebut, lima belas (15) orang adalah warganegara China, sebelas (11) 
     orang  adalah  warganegara  Malaysia  dan  tiga  (3)  orang  adalah  lain-lain 
     warganegara (iaitu Amerika Syarikat, Jepun serta Itali). Daripada 29 kes positif 
     ini,  sebanyak 22 kes telah sembuh dan dibenarkan discaj – menjadikan kes 
     yang masih menerima rawatan di wad pada ketika ini seramai tujuh (7) orang.     
      
      
                                               
            
           MESYUARAT PENGURUSAN KES DISYAKI DAN PESAKIT BAGI COVID-19 
           DI HOSPITAL DAN KLINIK SWASTA 
            
           Pada  hari  ini,  mesyuarat  pengurusan  kes  disyaki  dan  pesakit  COVID-19  di 
           hospital dan klinik swasta telah diadakan di peringkat kebangsaan. Ia bertujuan 
           untuk mempertingkatkan lagi kefahaman pengamal perubatan swasta kepada 
           situasi COVID-19 terkini di peringkat global dan di Malaysia. Di samping itu ia 
           juga  untuk  memastikan  pihak  pengamal  swasta  telah  bersedia  dengan 
           kesiapsiagaan dan respon dalam menghadapi situasi COVID-19 yang di luar 
           jangka. 
            
            Pihak fasiliti  kesihatan swasta termasuk hospital, klinik dan makmal swasta, 
           memainkan peranan amat penting bagi memastikan kesiapsiagaan berada di 
           tahap  maksima  dalam  menangani  kejadian  jangkitan  COVID-19  ini.  Justeru, 
           sesi ‘engagement’ seperti ini adalah amat penting bagi membolehkan maklumat 
           yang tepat dan jelas disampaikan kepada semua pihak yang terlibat.            
            
           Berdasarkan situasi semasa COVID-19 di Malaysia dan perkembangan terkini 
           di peringkat global, semua anggota di setiap peringkat fasiliti kesihatan adalah 
           diingatkan  untuk  sentiasa  melaksanakan  langkah-langkah  pencegahan  serta 
           kawalan infeksi (infection prevention and control) yang optimum pada setiap 
           masa. Begitu juga, mekanisma bagi pengesanan awal dan pengasingan kes 
           perlu  turut  diperkukuhkan.  Kerjasama  kukuh  di  antara  pihak  kerajaan  dan 
           swasta adalah amat penting bagi memastikan Malaysia dapat mengawal dan 
           menangani  kejadian COVID-19 dengan berkesan. 
            
           KKM  seterusnya  ingin  mengingatkan  orang  ramai  sekiranya  memerlukan 
           penerangan  mahupun  maklumat  lanjut  mengenai  COVID-19,  sila  hubungi 
           Infoline CPRC Kebangsaan melalui saluran berikut: 
             
                 No. telefon       :      03-8881 0200 / 03-8881 0600 / 03-8881 0700 
                 E-mel             :      cprc@moh.gov.my  
                   
           Sekian, terima kasih. 
            
            
           DATUK DR. NOOR HISHAM ABDULLAH 
           KETUA PENGARAH KESIHATAN MALAYSIA 
           1 Mac 2020 @ 3:00PM 
            
                                                                                               
