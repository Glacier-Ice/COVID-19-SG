          
                                       
                         KENYATAAN AKHBAR 
                  KEMENTERIAN KESIHATAN MALAYSIA 
                                   
           SITUASI SEMASA JANGKITAN PENYAKIT CORONAVIRUS 
                     2019 (COVID-19) DI MALAYSIA 
                            30 MAC 2020 
          
         STATUS  TERKINI  KES  DISAHKAN  COVID -19  YANG  TELAH 
         PULIH 
         Kementerian  Kesihatan  Malaysia  (KKM)  ingin  memaklumkan 
         bahawa  terdapat 91  kes yang  telah  pulih  dan  dibenarkan  discaj 
         pada hari ini, iaitu jumlah discaj terbesar setakat ini. Ini menjadikan 
         jumlah kumulatif kes yang telah pulih sepenuhnya dari COVID-19 
         dan  telah  discaj  daripada  wad  adalah  sebanyak  479  kes  (18.2 
         peratus daripada jumlah keseluruhan kes). 
          
         STATUS TERKINI KES COVID-19 DI MALAYSIA 
         Sehingga 30 Mac 2020 pukul 12:00 tengah hari, terdapat 156 kes 
         baharu yang  telah  dilaporkan.  Ini  menjadikan  jumlah  kes  positif 
         COVID-19 di Malaysia adalah sebanyak 2,626 kes. 
          
         Sehingga kini, seramai 94 kes positif COVID-19 sedang dirawat 
         di  Unit  Rawatan  Rapi  (ICU). Daripada  jumlah  tersebut,  62  kes 
         memerlukan bantuan pernafasan. 
                                                            
        
        
       Daripada maklumat terkini yang dilaporkan ke Crisis Preparedness 
       and Response Centre (CPRC) Kebangsaan, dukacita dimaklumkan 
       bahawa  sehingga  kini  terdapat  pertambahan  tiga  (3)  lagi  kes 
       kematian  berkaitan  COVID-19. Ini  termasuk  satu  (1)  pelaporan 
       yang  disiarkan  di  laman Facebook Ketua  Pengarah  Kesihatan 
       malam tadi. Justeru, jumlah kumulatif kes kematian COVID-19 di 
       Malaysia  adalah  sebanyak  37  kes  (1.4  peratus  daripada  jumlah 
       keseluruhan kes) : 
        •  Kes  kematian  ke-35  (kes  ke-1952)  merupakan  perempuan 
          warganegara  Malaysia  berumur  57  tahun  dan  mempunyai 
          latar  belakang  penyakit  kencing  manis.  Beliau  mempunyai 
          sejarah perjalanan ke negara Indonesia. Bel iau telah dirawat 
          di Hospital Sungai Buloh dan disahkan meninggal dunia pada 
          29 Mac 2020 jam 4.00 petang. 
        •  Kes  kematian  ke-36  (kes  ke-1941)  merupakan  lelaki 
          warganegara Malaysia berumur 47 tahun. Beliau telah dirawat 
          di Hospital Umum Sarawak pada 23 Mac 2020 dan disahkan 
          meninggal dunia pada 30 Mac 2020 jam 8.10 pagi. 
        •  Kes  kematian  ke-37  (kes  ke-2471)  merupakan  perempuan 
          warganegara  Malaysia  berumur  46  tahun  dan  mempunyai 
          latar belakang penyakit darah tinggi dan penyakit autoimun. 
          Beliau telah dirawat di Hospital Miri, Sarawak dan disahkan 
          meninggal dunia pada 30 Mac 2020 jam 9.02 pagi.  
           
       KKM mengucapkan takziah kepada ahli keluarga mereka. 
        
                                              
         
        KAPASITI  HOSPITAL  UNTUK  PERSEDIAAN  MENAMPUNG 
        PESAKIT COVID-19 
        Pihak Kementerian Kesihatan Malaysia (KKM) telah melaksanakan 
        pelbagai  langkah  kesiapsiagaan  perkhidmatan  hospital  dalam 
        menangani wabak COVID-19. Sejak Februari 2020, iaitu sebelum 
        kerajaan menguatkuasaan Perintah Kawalan Pergerakan pada 18 
        Mac  2020,  KKM  telahpun  mengenalpasti  sebanyak  57  hospital 
        saringan dan 26 hospital yang menyediakan rawatan COVID -19. 
        Pada ketika itu, jumlah kes positif COVID-19 adalah sebanyak 790 
        kes berbanding 2,626 kes pada hari ini. 
        Kini,  dengan  pelbagai  usaha,  terdapat  peningkatan  70  hospital 
        yang  menyediakan  perkhidmatan  saringan  COVID-19  di  semua 
        negeri  berbanding  57  sebelum  ini.  Hospital  merawat  COVID-19 
        bertambah daripada 26 ke 38 buah, melalui kerjasama Angkatan 
        Tentera Malaysia dan pihak hospital unversiti iaitu Pusat Perubatan 
        Universiti Malaya. Tujuh (7) daripada hospital tersebut merupakan 
        hospital khusus untuk rawatan pesakit COVID -19.  
        Justeru, bilangan katil untuk rawatan COVID-19 telah bertambah 
        kepada  3,994  buah  katil.  KKM  juga  sedang  merancang 
        menambahkan  bilangan  katil  menerusi  pengenalpastian  dan 
        pengubahsuaian  Institusi  Latihan  KKM  (ILKKM)  untuk  menjadi 
        pusat kuarantin dan rawatan dengan jumlah katil sebanyak 1,937 
        buah. Kapasiti ILKKM masih boleh dipertingkatkan lagi jika perlu. 
        Fasiliti  lain  juga  turut  dikenalpasti,  misalnya  Malaysian  Agro 
        Exposition  Park  Serdang  (MAEPS)  berupaya  menyediakan  600 
        katil. 
                                                          
             
            NASIHAT KESIHATAN BERKAITAN COVID-19 
            Mengambil  kira  situasi  semasa,  KKM  ingin  menasihatkan  orang 
            ramai  agar  mengamalkan  nasihat-nasihat  kesihatan  yang  telah 
            diberikan oleh pihak KKM. Semua lapisan rakyat Malaysia boleh 
            memainkan  peranan  dalam  menangani  penularan  jangkitan 
            COVID-19 di Malaysia. 
            Bagi  individu  yang  telah  diarahkan  untuk  menjalani  “home  /  self 
            surveillance” pastikan     anda mematuhi        tatacara     Perintah 
            Pengawasan  dan  Pemerhatian              di   rumah     yang    telah 
            ditetapkan. Untuk     makluman,      Perintah    Pengawasan       dan 
            Pemerhatian di rumah ini merupakan arahan yang termaktub dalam 
            Akta Pencegahan dan Pengawalan Penyakit Berjangkit 1988 (Akta 
            342). 
            KKM  ingin  menasihatkan  individu  yang  mempunyai  sejarah 
            perjalanan  ke  luar  negara,  anda  perlu  mengasingkan  diri  anda 
            daripada  bergaul  rapat  dengan  ahli   keluarga  atau  orang  yang 
            tinggal  serumah  dengan  anda  selama  14  hari,  24  jam  sehari. 
            Dalam tempoh ini, anda dinasihatkan untuk ambil langkah-langkah 
            pencegahan  seperti  amalan  kebersihan  diri  yang   baik,  kerap 
            mencuci  tangan  dan  social  distancing  (jarakkan  diri  sekurang-
            kurangnya satu meter) dari orang lain. 
            Dalam tempoh 14 hari ini, anda juga diminta memantau diri untuk 
            sebarang gejala seperti demam, batuk, selesema, sakit tekak atau 
            sesak  nafas.  Sekiranya  anda  mengalami  mana-mana  gejala 
            tersebut, SEGERA buat panggilan ke fasiliti kesihatan terdekat dan 
                                                                                   
         
        maklumkan  status  anda  kepada  petugas  kesihatan  di  fasiliti 
        kesihatan tersebut. Senarai nombor telefon fasiliti kesihatan boleh 
        didapati di laman sesawang KKM. 
        Sekiranya  diperlukan  khidmat  nasihat,  orang  awam  boleh 
        menghubungi  virtual  health  advisory  dari  8.30  pagi  hingga  5.00 
        petang  setiap  hari  dan  mengikuti  sesi  Facebook  live  KKM  dari 
        10.00 pagi hingga 10.30 pagi dan  Facebook live DoctorOnCall dari 
        3.00 petang hingga 3.30 petang yang akan diadakan  dari hari Isnin 
        sehingga Jumaat.  
        Orang awam juga boleh menghubungi talian CPRC Kebangsaan, 
        KKM. Maklumat lanjut mengenai kejadian COVID-19 di Malaysia 
        boleh juga didapati melalui saluran telegram CPRC Kementerian 
        Kesihatan Malaysia; https://t.me/cprckkm. 
        KKM akan terus memantau perkembangan kejadian jangkitan ini 
        melalui segala maklumat yang diperolehi dan akan dimaklumkan 
        kepada rakyat dari semasa ke semasa. 
         
        Sekian, terima kasih. 
         
        DATUK DR. NOOR HISHAM ABDULLAH 
        KETUA PENGARAH KESIHATAN MALAYSIA 
         
        30 Mac 2020 @ 5.00 petang 
         
         
                                                           
          
                                                 LAMPIRAN 1 
                                   
          BILANGAN KES COVID-19 MENGIKUT NEGERI DI MALAYSIA 
             (SEHINGGA 30 MAC 2020, JAM 12:00 TENGAH HARI) 
          
                                 BILANGAN    BILANGAN KES 
                 NEGERI             KES        KUMULATIF 
                                  BAHARU 
          PERLIS                     1             11 
          KEDAH                      2             77 
          PULAU PINANG               1             88 
          PERAK                      8            184 
          SELANGOR                   60           672 
          NEGERI SEMBILAN            10           172 
          MELAKA                     7             50 
          JOHOR                      24           333 
          PAHANG                     3             99 
          TERENGGANU                 0             47 
          KELANTAN                   4            127 
          SABAH                      4            201 
          SARAWAK                    6            135 
          W.P. KUALA LUMPUR          24           396 
          W.P. PUTRAJAYA             2             24 
          W.P. LABUAN                0             10 
          JUMLAH KESELURUHAN        156           2,626 
          
                                                            
