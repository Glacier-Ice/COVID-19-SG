       
                                    
                      KENYATAAN AKHBAR 
                KEMENTERIAN KESIHATAN MALAYSIA 
                                
        SITUASI SEMASA JANGKITAN PENYAKIT CORONAVIRUS 
                   2019 (COVID-19) DI MALAYSIA 
                         16 APRIL 2020 
       
      STATUS  TERKINI  KES  DISAHKAN  COVID-19  YANG  TELAH 
      PULIH 
      Kementerian  Kesihatan  Malaysia  (KKM)  ingin  memaklumkan 
      bahawa terdapat 119 kes yang telah pulih dan dibenarkan discaj 
      pada hari ini. Ini menjadikan jumlah kumulatif kes yang telah pulih 
      sepenuhnya dari COVID-19 dan telah discaj daripada wad adalah 
      sebanyak 2,766  kes  (53.4  peratus  daripada  jumlah  keseluruhan 
      kes).  Justeru,  bilangan  kes  yang  didiscaj  hari  ini  adalah 
      melebihi bilangan kes baharu yang dilaporkan.  
       
      STATUS TERKINI KES COVID-19 DI MALAYSIA. 
      Sehingga 16 April 2020 pukul 12:00 tengah hari, terdapat 110 kes 
      baharu  yang  telah  dilaporkan.  Ini  menjadikan  jumlah  kes  positif 
      COVID-19  di  Malaysia  adalah  sebanyak  5,182  kes.  Oleh  itu, 
      jumlah  kes  aktif  dengan  kebolehjangkitan  COVID-19  adalah 
      2,332 kes. Mereka telah diasingkan dan diberi rawatan. 
       
      Sehingga kini, seramai 56 kes positif COVID-19 sedang dirawat 
      di  Unit  Rawatan  Rapi  (ICU). Daripada  jumlah  tersebut,  29  kes 
      memerlukan bantuan pernafasan.  
       
                                                         
          
         Daripada maklumat terkini yang dilaporkan ke Crisis Preparedness 
         and Response Centre (CPRC) Kebangsaan, dukacita dimaklumkan 
         bahawa terdapat pertambahan satu (1) lagi kes kematian berkaitan 
         COVID-19. Justeru, jumlah kumulatif kes kematian COVID-19 di 
         Malaysia adalah sebanyak 84 kes (1.62 peratus daripada jumlah 
         keseluruhan kes): 
         •  Kes   kematian    ke-84   (kes   ke-4711)    merupakan  lelaki 
           warganegara Malaysia berumur 66 tahun dan mempunyai latar 
           belakang penyakit jantung dan darah tinggi. Beliau telah dirawat 
           di  Hospital  Kuala  Lumpur  pada  9  April  2020  dan  disahkan 
           meninggal dunia pada 15 April 2020 jam 12.55 tengah hari. 
         KKM mengucapkan takziah kepada ahli keluarga beliau.  
          
         RISIKO JANGKITAN COVID-19 DI KALANGAN WARGA EMAS 
         DAN PESAKIT PENYAKIT KRONIK 
         Seperti  yang  pernah  dimaklumkan  sebelum  ini,  golongan  warga 
         emas  didapati agak  terjejas  dengan  wabak  COVID-19  di  mana 
         terdapat banyak kes jangkitan dan kematian berkaitan COVID-19 di 
         kalangan kumpulan umur 60 tahun ke atas. Warga emas adalah 
         kumpulan berisiko tinggi untuk mendapat komplikasi dan kematian 
         akibat jangkitan COVID-19 kerana faktor umur dan juga penyakit 
         kronik. Ini merupakan satu isu global yang dihadapi oleh negara-
         negara yang terjejas dengan wabak ini.   
         Statistik menunjukkan terdapat dua (2) kumpulan umur masyarakat 
         yang paling tinggi kes positif COVID-19 berbanding kumpulan umur 
         yang lain,  iaitu  20  tahun  sehingga  24  tahun  dan  juga  56  tahun 
         sehingga 59 tahun. Ini dapat dilihat pada carta bilangan kes positif 
         COVID-19 mengikut umur. Namun apabila statistik bilangan kes 
         COVID-19 ini dipadankan dengan populasi bagi setiap kumpulan 
         umur,  jelas  dapat  dilihat  bahawa kadar  insiden  COVID-19  bagi 
         100,000 populasi di Malaysia adalah paling tinggi bagi kumpulan 
         umur 55 sehingga 59 tahun dan juga 60 sehingga 64 tahun. 
                                                                             
        
       Statistik kes kematian COVID-19 yang telah direkod setakat ini pula 
       menunjukkan bahawa 62.6 peratus daripada kes kematian adalah 
       berumur 60 tahun ke atas. Jika dilihat daripada faktor komorbiditi, 
       didapati  80.7  peratus  kes  kematian  menghidap  penyakit  kronik 
       misalnya  penyakit  kencing  manis,  darah  tinggi,  penyakit  buah 
       pinggang, penyakit jantung dan lain-lain penyakit.  
        
       NASIHAT KESIHATAN KEPADA WARGA EMAS DAN PESAKIT 
       PENYAKIT KRONIK 
        
       Didapati  kebolehpulihan  dan  prognosis  bagi  sembuh  jangkitan 
       COVID-19 adalah lebih baik sekiranya  rawatan  dimulakan awal, 
       justeru  amat  penting  bagi  kumpulan  warga  emas  untuk 
       mendapatkan  rawatan  SEGERA  walaupun  hanya  mempunyai 
       gejala ringan seperti demam, batuk, selesema atau sakit tekak. 
       Adalah menjadi tanggungjawab ahli keluarga misalnya anak atau 
       penjaga yang tinggal bersama warga emas supaya memastikan 
       golongan warga emas: 
       •  Mendapat rawatan segera jika tidak sihat 
       •  Bekalan ubatan mencukupi dan patuhi temujanji rawatan 
       •  Barang keperluan harian mencukupi; 
       •  Pengamalan tahap kebersihan diri yang tinggi misalnya, kerap 
         cuci tangan dengan air dan sabun; 
       •  Mengamalkan  jarak  sosial  yang  selamat  (social  distancing) 
         sekurang-kurangya 1 meter. 
       Sekiranya  diperlukan  khidmat  nasihat,  warga  emas  serta  orang 
       ramai  boleh  menghubungi Virtual  Health  Advisory  melalui  portal 
       KKM dari 8.30 pagi hingga 5.00 petang setiap hari 
       Sehubungan  itu,  bagi  memastikan  bekalan  ubat  pesakit  adalah 
       mencukupi  dan  tidak  terganggu,  di  samping  mengurangkan 
       keperluan  warga  emas  serta  pesakit  kronik  keluar  rumah,  pihak 
       Kementerian amat menggalakkan pesakit yang diberikan rawatan 
       ubat  untuk  penyakit  kronik supaya  menggunakan  Perkhidmatan 
                                                          
                
               Tambah Nilai Farmasi (Value Added Services, VAS) yang telah 
               sedia ada ditawarkan di fasiliti KKM. Antara Perkhidmatan Tambah 
               Nilai Farmasi yang ditawarkan adalah: 
                       i.       Ubat Melalui POS (UMP); 
                       ii.      Farmasi Pandu Lalu; 
                       iii.     Locker4U; dan 
                       iv.      Sistem  Temujanji  Farmasi  (Telefon  &  Ambil,  SMS  & 
                                Ambil dan sebagainya)  
                        
               Pesakit digalakkan untuk menggunakan perkhidmatan pembekalan 
               UMP  dalam  tempoh  Perintah  Kawalan  Pergerakan  ini.  Ini 
               membolehkan ubat dihantar terus ke rumah pesakit tanpa pesakit 
               perlu  datang  ke  hospital  atau  klinik  kesihatan  bagi  mengambil 
               bekalan ubat susulan mereka. 
               KKM juga prihatin terhadap kesihatan warga emas yang tinggal di 
               institusi-institusi  jagaan  bagi  warga  emas,  terutama  bagi  institusi 
               yang  mempunyai  ramai  penghuni  serta  mengalami  kesukaran 
               mengamalkan jarak sosial yang selamat.  
               Susulan  itu,  KKM  telah  bekerjasama  rapat  dengan Kementerian 
               Pembangunan  Wanita,  Keluarga  dan  Masyarakat  (KPWKM)  di 
               mana            KPWKM                telah          membangunkan                      garis          panduan 
               ‘Recommendations for the COVID-19 Pandemic for Private, Public 
               and NGO Residential Aged Care Facilities’. KKM turut memantau 
               pengurusan kesihatan berhubungan dengan pencegahan COVID-
               19  di  Rumah  Sri  Kenangan  dan  Rumah  Ehsan  bersama-sama 
               Jabatan Kebajikan Masyarakat (JKM). 
               Bahan  sebaran  berbentuk  infografik  mengenai  langkah-langkah 
               pencegahan  penularan  COVID-19  telah  diedarkan  kepada  344 
               buah institusi yang dilesenkan di bawah Akta Pusat Jagaan (Akta 
               506)  dan  lain-lain  institusi  penjagaan.  Terima  kasih  diucapkan 
               kepada  Kementerian  Pembangunan  Wanita,  Keluarga  dan 
               Masyarakat , Badan Bukan Kerajaan (NGO) dan pihak swasta yang 
               banyak membantu dalam perkara ini. 
                                                                                                                                    
       
      KKM  akan  terus  memantau  perkembangan  kejadian  COVID-19 
      melalui segala maklumat yang diperolehi dan akan dimaklumkan 
      kepada rakyat dari semasa ke semasa. 
       
      Sekian, terima kasih. 
       
      DATUK DR. NOOR HISHAM ABDULLAH 
      KETUA PENGARAH KESIHATAN MALAYSIA 
       
      16 April 2020 @ 5.00 petang 
       
       
       
                      
                                                         
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
          (SEHINGGA 16 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                   BAHARU     KUMULATIF 
        PERLIS                        0           18 
        KEDAH                         0           94 
        PULAU PINANG                  0          119 
        PERAK                         1          251 
        SELANGOR                      13         1,329 
        NEGERI SEMBILAN               26         389 
        MELAKA                        0          147 
        JOHOR                         13         614 
        PAHANG                        8          261 
        TERENGGANU                    2          108 
        KELANTAN                      1          155 
        SABAH                         3          288 
        SARAWAK                       16         387 
        W.P. KUALA LUMPUR             26         952 
        W.P. PUTRAJAYA                1           55 
        W.P. LABUAN                   0           15 
          JUMLAH KESELURUHAN         110         5,182 
        
        
        
                                                            
