          
                                                     
                                 KENYATAAN AKHBAR 
                        KEMENTERIAN KESIHATAN MALAYSIA 
                                               
          SITUASI SEMASA JANGKITAN PENYAKIT CORONAVIRUS 2019 
                                (COVID-19) DI MALAYSIA 
                                        2 MEI 2020 
          
         STATUS  TERKINI  KES  DISAHKAN  COVID-19  YANG  TELAH 
         PULIH 
         Kementerian Kesihatan Malaysia (KKM) ingin memaklumkan bahawa 
         terdapat 116 kes yang telah pulih dan dibenarkan discaj pada hari ini. 
         Ini menjadikan jumlah kumulatif kes yang telah pulih sepenuhnya dari 
         COVID-19 dan telah discaj daripada wad adalah sebanyak 4,326 kes 
         (70 peratus daripada jumlah keseluruhan kes). 
          
         STATUS TERKINI KES COVID-19 DI MALAYSIA 
         Sehingga  2  Mei  2020  pukul  12:00  tengah  hari,  terdapat 105  kes 
         baharu  yang  telah  dilaporkan.  Ini  menjadikan  jumlah  kes  positif 
         COVID-19 di Malaysia adalah sebanyak 6,176 kes. Oleh itu, jumlah 
         kes aktif dengan kebolehjangkitan COVID-19 adalah 1,747 kes. 
         Mereka telah diasingkan dan diberi rawatan. 
         Ingin dimaklumkan bahawa daripada 105 kes baharu yang dilaporkan 
         hari  ini,  11  kes  adalah  kes  import.  Ini  bermakna,  kes  penularan 
         tempatan adalah sebanyak 94 kes, di mana 60 kes telah dikesan 
         dari    lokaliti   di    bawah  Perintah        Kawalan      Pergerakan 
         Diperketatkan (PKPD). 
         Sehingga kini, seramai 31 kes positif COVID-19 sedang dirawat di 
         Unit  Rawatan  Rapi  (ICU). Daripada  jumlah  tersebut,  12  kes 
         memerlukan bantuan pernafasan.  
          
                                                                                    
          
         Daripada maklumat terkini yang dilaporkan ke Crisis Preparedness 
         and Response Centre (CPRC) Kebangsaan, dimaklumkan bahawa 
         tiada kes kematian berkaitan COVID-19 setakat ini. Justeru, jumlah 
         kumulatif kes kematian COVID-19 di Malaysia kekal sebanyak 103 
         kes (1.67 peratus daripada jumlah keseluruhan kes). 
          
         ANALISA        KEBERKESANAN            PENDEKATAN           TERTUMPU 
         (TARGETED APPROACH) 
         Pelaksanaan Perintah Kawalan Pergerakan (PKP) telah membantu 
         usaha Kerajaan dalam meratakan lengkung (flattening of the curve), 
         di  mana  pencapaian  ini  adalah  hasil  kerjasama  daripada pelbagai 
         agensi dan orang ramai. 
         PKP telah membolehkan pelaksanaan aktiviti pendekatan tertumpu 
         (targeted    approach)    untuk    mengesan,  menyaring,  menguji, 
         mengasingkan  dan  merawat  kes-kes  COVID-19  di  kalangan 
         masyarakat.  Keberkesanan  kaedah  ini  terbukti  apabila  kita  lihat 
         statistik daripada pelaksanaannya, iaitu seperti berikut: 
         1. Perintah Kawalan Pergerakan Diperketatkan (PKPD) di 11 lokaliti 
            yang berisiko  tinggi  di  mana  607  kes  positif COVID-19  dikesan 
            daripada 29,067 kes yang telah disaring (iaitu 2.1 peratus); 
         2. Pengesanan kluster perhimpunan di Seri Petaling di mana 2,220 
            kes  positif  COVID-19  dikesan  daripada  34,503  kes  yang  telah 
            disampel (iaitu 6.4 peratus); 
         3. Pengesanan pelajar dan kakitangan madrasah serta tahfiz yang 
            berkaitan dengan perhimpunan di Seri Petaling di mana sebanyak 
            378 kes positif COVID-19 dikesan daripada 8,030 kes yang telah 
            disampel (iaitu 4.7 peratus); 
         4. Penyaringan  serta  penempatan  di  pusat  kuarantin  bagi  semua 
            rakyat Malaysia yang pulang dari luar negara sejak 3 April 2020, di 
            mana 274 kes positif  COVID-19  telah  dikesan  daripada  26,169 
            orang yang telah dikuarantin (iaitu 1.05 peratus). 
          
         Tren  kes-kes  positif  COVID-19  harian  sejak  kebelakangan  ini 
         menunjukkan peningkatan kes-kes import dan kes-kes yang dikesan 
         dari lokaliti PKPD. Namun, masyarakat tidak perlu khuatir mengenai 
                                                                                   
          
         peningkatan  kes  di  kalangan  kes-kes  import  ataupun  PKPD  ini, 
         kerana mereka telahpun awal-awal lagi diasingkan untuk disaring. 
          
         Aktiviti penularan COVID-19 di kalangan masyarakat setempat pula 
         dapat  dikenalpasti  melalui  aktiviti  survelan  klinikal   (clinical 
         surveillance)  jangkitan  COVID-19  yang  telah  lama  dijalankan.  Ini 
         dilaksanakan dengan persampelan pesakit Influenza Like Illness (ILI) 
         dari  lokasi  sentinel  seluruh  negara  dan  pesakit  Severe  Acute 
         Respiratory Infection (SARI) di semua hospital KKM.  
          
         Sehingga 1 Mei 2020, sebanyak 7,880 saringan COVID-19 dalam 
         aktiviti  survelan  klinikal  telah  dijalankan  di  mana  hanya  12  kes 
         dikesan  daripada  ILI  (0.81  peratus)  dan  54  kes  dikesan  daripada 
         SARI (0.84 peratus). 
          
         Selain  itu,  saringan  COVID-19  juga  dilaksanakan  ke  atas  semua 
         pesakit sebelum pembedahan kecemasan dan separa kecemasan di 
         hospital KKM sebagai langkah pencegahan penularan COVID-19 di 
         kalangan petugas kesihatan. Sehingga 1 Mei 2020, terdapat hanya 
         lima (5) kes yang dikesan positif COVID-19 daripada 5,435 jumlah 
         pesakit yang disaring (iaitu hanya 0.09%). 
          
         Justeru, adalah terbukti aktiviti pendekatan tertumpu yang dijalankan 
         setakat  ini  telah  berkesan  dalam  mengesan  dan  membendung 
         penularan wabak COVID-19 di negara ini. Namun, ianya memerlukan 
         tindakan selari rakyat untuk patuh kepada semua arahan dan nasihat 
         kesihatan Kerajaan. 
          
          
         KAPASITI HOSPITAL COVID-19 HASIL LENGKUNG YANG TELAH 
         DIRATAKAN 
          
         Susulan lengkung yang telah diratakan, hospital KKM kini mempunyai 
         lebih banyak kapasiti dalam merawat lebih ramai pesakit COVID-19, 
         sekiranya ianya diperlukan. 
          
         Misalnya,  kadar  keseluruhan  bagi  penggunaan  katil  di 40  buah 
         hospital yang dikhususkan bagi perawatan COVID-19 dan 26 pusat 
         rawatan  COVID-19  berisiko  rendah  (hospital  extension  centres) 
         adalah 17 peratus.  
                                                                              
        
        
       Selain itu, kadar penggunaan bagi katil Unit Rawatan Rapi (ICU) yang 
       dikhususkan  untuk  pesakit  disyaki  dan  disahkan  positif  COVID-19 
       adalah tujuh (7) peratus (iaitu 31 buah daripada jumlah 422 buah). 
       Penggunaan alat bantuan pernafasan (ventilator) pula adalah hanya 
       satu (1) peratus (iaitu 12 buah daripada jumlah 1,059 buah). 
        
        
       NASIHAT KESIHATAN BERKAITAN COVID-19 
        
       Pihak KKM ingin mengingatkan rakyat Malaysia bahawa pandemik 
       COVID-19  ini  belum  berakhir.  Secara  global,  sebanyak  187  buah 
       negara telah terkesan dengan jumlah kes positif COVID-19 yang kini 
       mencecah  3,343,777  dengan  238,650  kematian. Risiko  penularan 
       secara mendadak di Negara kita masih wujud sekiranya kita lalai dan 
       alpa dalam mengamalkan norma baharu kehidupan seharian seperti: 
        
       •  Mengamalkan  langkah-langkah  kesihatan  seperti  amalan  jarak 
         sosial selamat (social distancing) sekurang-kurangnya 1 meter dari 
         orang lain; 
       •  Digalakkan  penggunaan  alat  penutup  hidung  dan  mulut (face 
         mask), terutama di kawasan umum; 
       •  Menggalakkan  amalan  kebersihan  yang  tinggi  seperti  kerap 
         mencuci  tangan  dengan  air  dan  sabun  atau  penggunaan  hand 
         sanitizer; 
       •  Mengamalkan amalan-amalan pencegahan jangkitan; 
       •  Mengelakkan sebarang bentuk perhimpunan. 
            
       Justeru, kerjasama dan komitmen semua lapisan masyarakat dalam 
       memainkan  peranan  masing-masing  adalah  sangat  penting untuk 
       memastikan kita berjaya menewaskan virus COVID-19. 
        
       Sekian, terima kasih. 
        
       DATUK DR. NOOR HISHAM ABDULLAH 
       KETUA PENGARAH KESIHATAN MALAYSIA 
        
       2 Mei 2020 @ 4.30 petang             
                                                            
        
                                                  LAMPIRAN 1 
                                   
                                   
         BILANGAN KES COVID-19 MENGIKUT NEGERI DI MALAYSIA 
             (SEHINGGA 2 MEI 2020, JAM 12:00 TENGAH HARI) 
        
                                   BILANGAN     BILANGAN 
                 NEGERI           KES BAHARU       KES 
                                      *(   )   KUMULATIF 
                                                      
         PERLIS                        0           18
                                                      
         KEDAH                         0           95
                                                       
         PULAU PINANG                  0           121
                                                       
         PERAK                         0           253
         SELANGOR                    63 (2)       1,518 
                                                       
         NEGERI SEMBILAN               8           521
                                                       
         MELAKA                        2           201
         JOHOR                        1 (1)        667 
                                                       
         PAHANG                        8           305
                                                       
         TERENGGANU                    0           110
                                                       
         KELANTAN                      0           155
                                                       
         SABAH                         0           315
                                                       
         SARAWAK                       9           518
                                                       
         W.P. KUALA LUMPUR           14 (8)       1,278
                                                      
         W.P. PUTRAJAYA                0           85
                                                      
         W.P. LABUAN                   0           16
          JUMLAH KESELURUHAN        105 (11)      6,176 
        
       *(   ) adalah merujuk kepada kes-kes import  
        
        
                                                              
