        
                                       
                        KENYATAAN AKHBAR 
                 KEMENTERIAN KESIHATAN MALAYSIA 
                                   
         SITUASI SEMASA JANGKITAN PENYAKIT CORONAVIRUS 
                     2019 (COVID-19) DI MALAYSIA 
                             3 MEI 2020 
        
       STATUS  TERKINI  KES  DISAHKAN  COVID-19  YANG  TELAH 
       PULIH 
       Kementerian  Kesihatan  Malaysia  (KKM)  ingin  memaklumkan 
       bahawa terdapat 87 kes yang telah pulih dan dibenarkan discaj 
       pada hari ini. Ini menjadikan jumlah kumulatif kes yang telah pulih 
       sepenuhnya dari COVID-19 dan telah discaj daripada wad adalah 
       sebanyak 4,413 kes (70 peratus daripada jumlah keseluruhan kes). 
        
       STATUS TERKINI KES COVID-19 DI MALAYSIA 
       Sehingga 3 Mei 2020 pukul 12:00 tengah hari, terdapat 122 kes 
       baharu  yang  telah  dilaporkan.  Ini  menjadikan  jumlah  kes  positif 
       COVID-19  di  Malaysia  adalah  sebanyak  6,298  kes.  Oleh  itu, 
       jumlah  kes  aktif  dengan  kebolehjangkitan  COVID-19  adalah 
       1,780 kes. Mereka telah diasingkan dan diberi rawatan. 
       Ingin  dimaklumkan  bahawa  daripada  122  kes  baharu  yang 
       dilaporkan hari ini, 52 kes adalah kes import. Ini bermakna, kes 
       penularan tempatan adalah sebanyak 70 kes.  
       Sehingga kini, seramai 27 kes positif COVID-19 sedang dirawat di 
       Unit  Rawatan  Rapi  (ICU). Daripada  jumlah  tersebut,  13  kes 
       memerlukan bantuan pernafasan.  
        
       Daripada maklumat terkini yang dilaporkan ke Crisis Preparedness 
       and Response Centre (CPRC) Kebangsaan, dukacita dimaklumkan 
                                                             
        
       bahawa terdapat pertambahan dua (2) lagi kes kematian berkaitan 
       COVID-19. Justeru, jumlah kumulatif kes kematian COVID-19 di 
       Malaysia adalah sebanyak 105 kes (1.66 peratus daripada jumlah 
       keseluruhan kes): 
       •  Kes  kematian  ke-104  (kes  ke-5539)  merupakan  lelaki 
         warganegara Malaysia berumur 82 tahun dan mempunyai latar 
         belakang penyakit darah tinggi dan penyakit jantung. Beliau telah 
         dirawat  di  Hospital  Sungai  Buloh  pada  22  April  2020  dan 
         disahkan meninggal dunia pada 2 Mei 2020 jam 6.29 petang. 
          
       •  Kes  kematian  ke-105  (kes  ke-5837)  merupakan  lelaki 
         warganegara Malaysia berumur 64 tahun dan mempunyai latar 
         belakang  penyakit  kencing  manis,  darah  tinggi  dan  penyakit 
         buah pinggang. Beliau telah dirawat di Hospital Tuanku Ja'afar 
         Seremban pada 27 April 2020 dan disahkan meninggal dunia 
         pada 3 Mei 2020 jam 9.46 pagi. 
        
       KKM mengucapkan takziah kepada ahli keluarga mereka. 
        
       IMPLIKASI COVID-19 KEPADA WARGA EMAS 
       Seperti  yang  pernah  dimaklumkan  sebelum  ini,  golongan  warga 
       emas  didapati agak  terjejas  dengan  wabak  COVID-19  di  mana 
       terdapat banyak kes jangkitan dan kematian berkaitan COVID-19 di 
       kalangan kumpulan umur 60 tahun ke atas. Warga emas adalah 
       kumpulan berisiko tinggi untuk mendapat komplikasi dan kematian 
       akibat jangkitan COVID-19 kerana faktor umur dan juga penyakit 
       kronik. Ini merupakan satu isu global yang dihadapi oleh negara-
       negara yang terjejas dengan wabak ini .
        
       Berdasarkan  maklumat  yang  diperolehi  melalui  kajian  kematian 
       (mortality review) ke atas 99 daripada 105 kes kematian yang telah 
       dilaporkan di Malaysia, kumpulan umur yang mempunyai bilangan 
       kematian COVID-19 yang tertinggi adalah di antara 61 sehingga 70 
       tahun  (iaitu  32  kes,  32.2  peratus)  dan  kumpulan  umur  kedua 
                                                          
         
        tertinggi  adalah  di  antara  71  sehingga  80  tahun  (iaitu  19  kes, 
        19.2%). 
         
        Walaupun kita belum memahami sepenuhnya jangkitan COVID-19, 
        apa yang jelas ialah risiko jangkitan meningkat mengikut usia, dan 
        individu  yang  mempunyai  penyakit  kronik  atau  penyakit  tidak 
        berjangkit (non-communicable diseases atau NCD; seperti kencing 
        manis, darah tinggi, penyakit jantung, penyakit buah pinggang dan 
        barah) dan faktor risiko penyakit NCD (sepert merokok dan obesiti) 
        adalah lebih berisiko untuk mendapat gejala jangkitan COVID-19 
        yang lebih teruk dan risiko kematian yang lebih tinggi. 
         
         
        NASIHAT KESIHATAN BERKAITAN COVID-19 
         
        Mengambil  kira  statistik  ini,  adalah  terbukti  bahawa  kumpulan 
        warga  emas  merupakan  kumpulan  berisiko  tinggi  yang  perlu 
        dilindungi  daripada  dijangkiti  COVID-19  oleh  semua  pihak. 
        Kepatuhan dan tanggungjawab sosial rakyat adalah amat penting 
        demi  memastikan  keselamatan  dan  kesihatan  golongan  warga 
        emas. 
         
        Harus diingati bahawa virus ini tidak kelihatan di mata kasar. Bagi 
        ahli  keluarga  adalah  menjadi  tanggungjawab mereka  misalnya 
        anak  atau  penjaga  yang  tinggal  bersama  warga  emas  supaya 
        memastikan golongan warga emas terjaga dan dilindungi daripada 
        penularan jangkitan COVID-19. Ahli keluarga warga emas adalah 
        digalakkan     untuk    kekal    mengamalkan      langkah-langkah 
        pencegahan  COVID-19  kerana  mereka  adalah  berpotensi  untuk 
        menyebarkan jangkitan  COVID-19  kepada  kepada  ibubapa  atau 
        datuk  nenek  mereka.  Pastikan  juga  mereka  di  bawa  untuk 
        mendapat  rawatan  segera  jika  didapati  tidak  sihat,  pastikan 
        bekalan ubatan mencukupi dan patuhi temujanji rawatan.  
         
        Berikutan  Perintah  Kawalan  Pergerakan  Bersyarat  (PKPB)  yang 
        akan bermula pada 4 Mei 2020, KKM menyeru kepada warga emas 
        agar  terus  mematuhi  Perintah  Kawalan  Pergerakan  (PKP)  dan 
        mengelak  keluar  daripada  rumah,  kecuali  untuk  urusan-urusan 
        yang  penting  sahaja.  Elakkan  3C:  iaitu  kawasan  yang  sesak 
                                                                           
      
     (Crowded place), kawasan yang sempit (Confined space), bertutur 
     dengan jarak yang dekat (Close conversation).  
      
     Sekiranya  perlu  ke  kawasan  umum,  mereka  digalakkan  untuk 
     memakai  topeng  hidung  dan  mulut  (face  mask)  di  samping 
     mengambil  langkah-langkah  pencegahan.  Pengamalan  tahap 
     kebersihan  diri  yang  tinggi  mesti  diteruskan,  misalnya  dengan 
     kerap mencuci tangan dengan air dan sabun atau menggunakan 
     cecair  pembasmi  kuman  (hand  sanitisers)  serta  amalkan  jarak 
     sosial yang selamat (social distancing) sekurang-kurangya 1 meter. 
      
     Sekiranya  diperlukan  khidmat  nasihat,  warga  emas  serta  orang 
     ramai  boleh  menghubungi  Virtual  Health  Advisory  melalui  portal 
     KKM dari 8.30 pagi hingga 5.00 petang setiap hari. 
      
     Warga emas yang perlu mendapat rawatan penyakit kronik di klinik 
     kesihatan, mereka dinasihatkan agar datang untuk rawatan susulan 
     mengikut  tarikh  dan  masa  temujanji  yang  ditetapkan.  Bagi 
     mengurangkan  kekerapan  kedatangan  dan  kesesakan  di  klinik 
     untuk  mengambil bekalan ubat separa, KKM telah menyediakan 
     perkhidmatan farmasi Value Added Service seperti Ubat Melalui 
     Pos  (UMP),  Locker2U,  Sistem  Pendispensan  Ubat  Bersepadu 
     (SPUB)  dan  Farmasi  Pandu  Lalu  mengikut  kesesuaian 
     perkhidmatan yang ditawarkan.  
      
     Memandangkan warga emas adalah kumpulan berisiko tinggi untuk 
     jangkitan COVID-19, KKM telah memutuskan untuk menjalankan 
     ujian  saringan  COVID-19  kepada  pekerja  dan  penghuni  pusat 
     jagaan warga emas. Saringan ini akan dijalankan secara berfasa, 
     dimulakan  dengan  17  buah  Rumah  Sri  Kenangan  dan  Rumah 
     Ehsan  di  bawah  seliaan  Jabatan  Kebajikan  Masyarakat. 
     Seterusnya  akan  dijalankan  saringan  di  357  buah  pusat  jagaan 
     yang berdaftar  di  bawah  Akta  506  dan  26  buah nursing  homes 
     yang berdaftar di bawah Akta 586. 
      
     KKM maklum bahawa terdapat hampir atau lebih 1,000 buah pusat 
     jagaan warga emas swasta yang tidak berdaftar di bawah mana-
     mana  Akta.  Pihak  Pejabat  Kesihatan  Daerah  diarah  untuk 
     mengenalpasti pusat jagaan warga emas swasta termasuk institusi 
                                               
       
      pondok agama di daerah masing-masing bagi memastikan liputan 
      saringan  COVID-19  adalah  menyeluruh.  Justeru  itu  pengusaha 
      pusat jagaan swasta digalakkan untuk berhubung dengan Pejabat 
      Kesihatan Daerah terdekat. 
       
      KKM  akan  terus  memantau  kejadian  jangkitan  COVID-19  di 
      Malaysia. Penduduk Malaysia dinasihatkan untuk kekal duduk di 
      rumah dan hanya keluar rumah untuk urusan-urusan yang perlu 
      sahaja. Teruskan amalkan kebersihan diri yang tinggi seperti kerap 
      membasuh tangan dengan air dan sabun, dan amalkan jaraksosial 
      yang selamat iaitu sekurang-kurangnya 1 meter (social distancing). 
      Ini  penting  dalam  memutuskan  rantaian  penularan  COVID-19  di 
      dalam masyarakat. 
       
      Sekian, terima kasih. 
       
      DATUK DR. NOOR HISHAM ABDULLAH 
      KETUA PENGARAH KESIHATAN MALAYSIA 
       
      3 Mei 2020 @ 4.30 petang            
                                                         
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
            (SEHINGGA 3 MEI 2020, JAM 12:00 TENGAH HARI) 
        
                                  BILANGAN    BILANGAN 
                NEGERI          KES BAHARU       KES 
                                     *(   )   KUMULATIF 
                                                     
        PERLIS                        0           18
                                                     
        KEDAH                         0           95
                                                     
        PULAU PINANG                  0          121
                                                     
        PERAK                         0          253
                                                      
        SELANGOR                     11          1,529
                                                     
        NEGERI SEMBILAN             71 (50)      592
                                                     
        MELAKA                        3          204
        JOHOR                         0          667 
                                                     
        PAHANG                        0          305
                                                     
        TERENGGANU                    0          110
                                                     
        KELANTAN                      0          155
        SABAH                         1          316 
                                                     
        SARAWAK                       5          523
                                                      
        W.P. KUALA LUMPUR           30 (1)       1,308
                                                     
        W.P. PUTRAJAYA              1 (1)         86
                                                     
        W.P. LABUAN                   0           16
                                                      
         JUMLAH KESELURUHAN        122 (52)      6,298
        
       *(   ) adalah merujuk kepada kes-kes import  
        
        
                                                            
