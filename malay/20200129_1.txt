                              
                    KENYATAAN AKHBAR 
              KETUA PENGARAH KESIHATAN MALAYSIA 
                           
          SITUASI TERKINI JANGKITAN 2019-nCoV DI MALAYSIA DAN 
           KESIAPSIAGAAN KKM MENGHADAPI PENULARANNYA   
        
       Kementerian  Kesihatan  Malaysia  (KKM)  ingin  melaporkan  mengenai 
       pertambahan tiga (3) kes positif baharu 2019 novel coronavirus (2019-
       nCoV) yang dilaporkan kepada Crisis Preparedness and Response Centre 
       (CPRC) Kebangsaan pada malam 28 Januari 2020. Justeru, jumlah kumulatif 
       kes positif  2019-nCoV yang dilaporkan pada tahun 2020 sehingga hari ini 
       adalah sebanyak tujuh (7) kes; iaitu terdiri daripada tiga (3) kes yang sebelum 
       ini dilaporkan dalam kalangan kes Patient-Under-Investigation (PUI) jangkitan 
       2019-nCoV dan empat (4) kes yang sebelum ini dalam kalangan kontak rapat. 
       Kesemua kes positif 2019-nCoV ini adalah terdiri daripada warganegara China. 
        
       Dua (2) kes baharu jangkitan 2019-nCoV adalah dalam kalangan kes PUI iaitu 
       seorang kanak-kanak berumur empat (4) tahun yang kini dirawat di wad isolasi 
       Hospital Sultanah Maliha, Langkawi dan seorang lelaki berusia 52 tahun yang 
       kini dirawat di wad isolasi Hospital Sultanah Aminah, Johor Bahru.  
        
       Seterusnya  dalam  kalangan  kontak  rapat,  adalah  dimaklumkan  bahawa 
       menantu perempuan kepada kes 2019-nCoV pertama di Singapura (iaitu lelaki 
       yang  berumur  66  tahun)  kini  juga  telah  disahkan  positif.  Beliau  yang 
       terdahulunya berstatus negatif telah mengambil keputusan untuk tinggal di 
       Malaysia bagi menjaga kedua-dua anaknya yang sedang menerima rawatan di 
       wad isolasi Hospital Sungai Buloh setelah mereka dikesan positif. 
        
       Justeru, dari 10 Januari 2020 sehingga 28 Januari 2020, jumlah kumulatif kes 
       PUI  bagi  jangkitan  2019-nCoV  adalah  78  orang;  di  mana  39  adalah 
       warganegara  Malaysia,  36  warga  China  dan  masing-masing  satu  (1) 
       warganegara Jordan, Brazil dan Thailand. Tiga (3) kes telah disahkan positif 
       2019-nCoV, 74 adalah negatif 2019-nCoV dan satu (1) kes masih menunggu 
       keputusan makmal (Lampiran 1).  
        
                                            1 
        
                      Seperti yang dilaporkan sebelum ini, seramai 25 orang kontak rapat dengan 
                      kes positif 2019-nCoV di Singapura (8 orang) dan di Johor (17 orang) telah 
                      dikenalpasti. Kesemua mereka adalah warganegara China. Terdahulu, tiga (3) 
                      daripada kontak rapat kes di Singapura tersebut telah disahkan positif jangkitan 
                      2019-nCoV  dan  kini  jumlahnya  telah  meningkat  kepada  empat  (4)  orang. 
                      Kesemua mereka dirawat di wad isolasi Hospital Sungai Buloh dan dalam 
                      keadaan stabil. Manakala ujian makmal ke atas 21 kontak lain didapati negatif 
                      jangkitan 2019-nCoV. Mereka telah dilepaskan daripada menjalani Perintah 
                      Pemantauan  dan  Pengasingan.  Manakala  kontak  rapat  bagi  dua  (2)  kes 
                      jangkitan 2019-nCoV masih dalam siasatan (Lampiran 1). 
                        
                      KKM sentiasa memastikan kesiapsiagaan dan respon terhadap wabak penyakit 
                      berjangkit dapat dilaksanakan dengan cepat dan baik. Kapasiti dan kapabiliti 
                      sedia  ada  ditingkatkan  bagi  menangani  kejadian  jangkitan  2019-nCoV  ini. 
                      Antaranya adalah: 
                       
                      i.         Meningkatkan fungsi dan keberkesanan wad isolasi di hospital-hospital 
                                 rujukan; 
                      ii.        Perolehan aset bagi meningkatkan kapasiti saringan di pintu-pintu masuk 
                                 antarabangsa Malaysia; 
                      iii.       Memastikan  stockpile  alat  perlindungan  diri  (PPE)  bagi  kegunaan 
                                 anggota kesihatan dan perubatan kategori frontliner sentiasa mencukupi; 
                      iv.        Memastikan bekalan ubat-ubatan bagi rawatan gejala dan komplikasi kes 
                                 jangkitan 2019-nCoV sentiasa pada paras optima; 
                      v.         Meningkatkan bilangan makmal kesihatan awam dan makmal hospital 
                                 yang boleh menjalankan ujian pengesanan virus 2019-nCoV dengan 
                                 memberikan  latihan  kepada  kakitangan  terlibat  serta  membekalkan 
                                 reagen kepada makmal berkaitan;  
                      vi.        Memantau status kesihatan kakitangan kesihatan dan perubatan yang 
                                 terlibat dalam pengendalian kes jangkitan 2019-nCoV dan kes PUI; 
                      vii.       Menyediakan  dan  mengemaskini  bahan-bahan  pendidikan  kesihatan 
                                 dan nasihat perjalanan ke China, secara berkala; 
                      viii.      Mengemaskini garispanduan pengurusan PUI dan kes jangkitan 2019-
                                 nCoV untuk rujukan semua pengamal perubatan dan anggota kesihatan 
                                 di lapangan. 
                                  
                      Bagi melaksanakan tindakan kawalan dan pencegahan penularan virus 2019-
                      nCoV dengan berkesan, ia memerlukan tindakan bersepadu pelbagai agensi 
                      Kerajaan dan bukan Kerajaan. Pada 28 Januari 2020, satu mesyuarat bersama 
                      Kementerian Pelancongan, Kesenian dan Kebudayaan serta penggiat industri 
                                                                                                                                                          2 
                       
                      pelancongan  telah  diadakan.  Mesyuarat  telah  bersetuju  untuk  membantu 
                      dengan: 
                       
                      i.         Memberi  nasihat  perjalanan  yang  dikeluarkan  oleh  KKM  kepada 
                                 pelancong dari negara China yang berhasrat untuk melawat Malaysia; 
                      ii.        Memaklumkan  kepada  pelancong  dari  negara  China  mengenai 
                                 keperluan saringan kesihatan di pintu masuk antarabangsa negara;  
                      iii.       Mengingatkan pelancong agar sentiasa mengamalkan tahap kebersihan 
                                 diri yang tinggi seperti kerap mencuci tangan dengan air dan sabun atau 
                                 menggunakan hand sanitizer.  
                      iv.        Menasihati agar rakyat Malaysia yang membuat lawatan ke negara China 
                                 untuk  mengelakkan  dari  mengunjungi  tempat  tumpuan  ramai,  tidak 
                                 bergaul rapat dengan mana-mana individu yang bergejala, mengelakkan 
                                 lawatan ke ladang haiwan, pasar yang menjual haiwan hidup, tempat 
                                 sembelihan  haiwan  atau  menyentuh  sebarang  jenis  haiwan;  serta 
                                 mengelakkan dari memakan produk haiwan mentah atau yang tidak 
                                 dimasak dengan sempurna. 
                       
                       
                      Sekian, terima kasih. 
                       
                      DATUK DR. NOOR HISHAM BIN ABDULLAH 
                      KETUA PENGARAH KESIHATAN MALAYSIA 
                      29 JANUARI 2020 @ 12.40 AM 
                                                                                                                                                          3 
                       
                                                                 Lampiran 1 
                                                                           
                         Jadual 1: Ringkasan Kes PUI 2019-nCoV 
                         Sehingga Jam 6:00 Petang; 28 Jan 2020 
            
            Warganegara     Positif     Negatif     Pending     Jumlah 
            Malaysia          0           39           0           39 
            China             3           32           1           36 
            Jordan            0           1            0           1 
            Brazil            0           1            0           1 
            Thailand          0           1            0           1 
            Jumlah            3           74           1           78 
            
            
                     Jadual 2: Ringkasan Kontak Rapat Kes 2019-nCoV  
                         Sehingga Jam 6:00 Petang; 28 Jan 2020 
                                            
                  Indeks       Positif    Negatif    Pending     Jumlah 
              Kes positif di     4          4           0           8 
              Singapura 
              Kes positif di     0          17          0          17 
              Johor 
              Jumlah             4          21          0          25 
            
            
                                                                          4 
            
