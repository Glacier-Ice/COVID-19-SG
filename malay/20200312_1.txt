                                                                              
                                                                     
                                                   KENYATAAN AKHBAR 
                                      KEMENTERIAN KESIHATAN MALAYSIA 
                                                                     
                    SITUASI SEMASA JANGKITAN PENYAKIT CORONAVIRUS 2019 
                                                 (COVID-19) DI MALAYSIA 
                                                          12 MAC 2020 
                  
                 STATUS TERKINI COVID-19 DI MALAYSIA 
                  
                 Kementerian  Kesihatan  Malaysia  (KKM)  ingin  memaklumkan  bahawa 
                 pada hari ini, terdapat sembilan (9) kes baharu yang disahkan positif 
                 Penyakit Coronavirus 2019 (COVID-19) telah dilaporkan kepada Crisis 
                 Preparedness and Response Centre (CPRC) Kebangsaan. 
                  
                 Dengan pertambahan sembilan (9) kes baharu ini, ia menjadikan jumlah 
                 kumulatif kes positif COVID-19 di Malaysia adalah sebanyak 158 kes. 
                 Daripada jumlah ini: 
                 •       sebanyak 26 kes dikesan di kalangan Patient-Under-Investigation 
                         (PUI) jangkitan COVID-19; 
                 •       127 kes dari kalangan kontak rapat;  
                 •       dua  (2)  kes  dalam  kalangan  severe  acute  respiratory  infection 
                         (SARI) melalui survelan COVID-19;  
                 •       satu  (1)  kes  dalam  kalangan  influenza-like-illness  (ILI)  melalui 
                         survelan COVID-19; dan  
                 •       dua (2) lagi kes dari Misi Bantuan Kemanusiaan. 
                  
                 Pada hari ini, terdapat enam (6) kes telah pulih. Kesemua kes ini telah 
                 negatif  COVID-19  sebanyak  dua  (2)  kali  berturut-turut  sebelum 
           dibenarkan pulang. Dengan jumlah baru discaj ini menjadikan jumlah 
           kumulatif kes yang telah pulih sepenuhnya setakat ini dari COVID-19 dan 
           telah  discaj  daripada  wad  adalah  sebanyak  32  kes.  Pada  masa  ini 
           terdapat  tiga  (3)  kes  sedang  dirawat  di  Unit  Rawatan  Rapi  yang 
           memerlukan bantuan alat pernafasan dan mereka dalam keadaan stabil. 
            
           STATUS TERKINI COVID-19 DI PERINGKAT GLOBAL  
            
           KKM  mengambil       maklum    kenyataan   Pertubuhan    Kesihatan 
           Antarabangsa (WHO) bertarikh 11 Mac 2020 mengenai situasi terkini 
           COVID-19 di peringkat global yang melibatkan 114 negara. Pihak WHO 
           telah  mengisytiharkan  kejadian  COVID-19  sebagai  pandemik  dengan 
           mengambil kira terdapat peningkatan kes yang ketara di negara-negara 
           selain  Republik  Rakyat  China.  Jumlah  kes  di  negara-negara  selain 
           Republik  Rakyat  China  dijangka  akan  terus  meningkat.  WHO  juga 
           memaklumkan bahawa langkah pencegahan dan kawalan yang sedang 
           dijalankan kini masih relevan dan dicadangkan untuk dipertingkatkan. 
            
           Dengan pengumuman WHO ini, KKM akan terus memastikan langkah 
           kawalan  dan  pencegahan  jangkitan  COVID-19  yang  telah  dijalankan 
           dikaji mengikut situasi semasa di Negara kita dan akan dipertingkatkan. 
            
           NASIHAT KESIHATAN 
            
           KKM ingin merujuk kepada kenyataan akhbar Ketua Pengarah Kesihatan 
           Malaysia bertarikh 11 Mac 2020 berkaitan perhimpunan tabligh di Masjid 
           Seri  Petaling,  Selangor  pada  27  Februari  2020  hingga  3  Mac  2020, 
           mereka yang menghadiri atau yang terlibat dalam perhimpunan ini diminta 
           untuk menghubungi Pejabat Kesihatan Daerah (PKD) berhampiran untuk 
           penilaian risiko jangkitan COVID-19 dan tindakan selanjut oleh PKD; iaitu: 
                    i.      diambil  sampel  klinikal  jika  didapati  berisiko  tinggi  mendapat 
                            jangkitan  COVID-19  atau  sekiranya  bergejala  jangkitan  saluran 
                            pernafasan; 
                    ii.     menerima Surat Perintah Pengawasan dan Pemerhatian di Rumah 
                            bagi menjalani pengawasan dan pemantauan di rumah; dan 
                    iii.    diperjelaskan  keperluan  memantau  kesihatan  diri  menggunakan 
                            Home  Assessment  Tool  yang  akan  diberikan  oleh  Pegawai 
                            Diberikuasa di bawah Akta Pencegahan dan Pengawalan Penyakit 
                            Berjangkit 1988. 
                     
                    Orang awam yang terlibat dengan perhimpunan ini diminta untuk memberi 
                    kerjasama dan mematuhi nasihat yang telah diberikan oleh KKM demi 
                    memastikan  tiada  penularan  jangkitan  COVID-19  dalam  masyarakat 
                    umum.  KKM  juga  telah  memaklumkan  mengenai  kejadian  jangkitan 
                    COVID-19 yang melibatkan perhimpunan ini kepada International Health 
                    Regulations  (IHR)  Focal  Point  (FP)  negara-negara  yang  mempunyai 
                    peserta menghadiri majlis ini. 
                     
                    Orang  awam  juga  diminta  tidak  menyebarkan  maklumat  tidak  sahih 
                    berkaitan jangkitan COVID-19 yang melibatkan perhimpunan tabligh ini 
                    demi  menjaga  keharmonian  umum.  Pihak  KKM  akan  sentiasa 
                    memaklumkan situasi berkaitan kejadian ini dari semasa ke semasa.  
                     
                    Sekian, terima kasih. 
                     
                    DATUK DR. NOOR HISHAM ABDULLAH 
                    KETUA PENGARAH KESIHATAN MALAYSIA 
                    12 Mac 2020 @ 7 petang 
