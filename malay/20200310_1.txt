      
                              
                    KENYATAAN MEDIA 
                 PEJABAT PERDANA MENTERI 
      
        
        
       Hari ini, YAB Tan Sri Muhyiddin Hj Mohd Yassin, Perdana Menteri Malaysia telah 
       melawat  Pusat  Kesiapsiagaan  dan  Respon  Krisis  (CPRC)  Kebangsaan, 
       Kementerian Kesihatan Malaysia (KKM). Semasa lawatan tersebut, YAB Perdana 
       Menteri diberi taklimat mengenai status semasa wabak Coronavirus 2019 (COVID-
       19) oleh KKM. Turut hadir adalah YBhg Datuk Seri Mohd Zuki bin Ali, Ketua 
       Setiausaha  Negara,  dan  agensi-agensi  lain  yang  berkaitan.  Selepas  lawatan 
       tersebut,  YAB  Perdana  Menteri  telah  mempengerusikan  satu  mesyuarat 
       koordinasi bagi membincangkan situasi semasa COVID-19 di Malaysia. 
      
       Kerajaan Malaysia sentiasa dalam keadaan berjaga dan mempunyai kaedah-
       kaedah untuk menangani situasi ini sekiranya kejadian COVID-19 di Malaysia 
       menjadi lebih serius. Kerajaan Malaysia akan terus mempertingkatkan kapasiti 
       sedia ada di pelbagai Kementerian dan agensi sebagai persediaan menghadapi 
       kemungkinan  situasi  kejadian  COVID-19  yang  lebih  meruncing.  Ini  termasuk 
       meningkatkan aspek sumber manusia, kemudahan makmal, klinik kesihatan dan 
       hospital bagi merawat kes COVID-19. Kerajaan Malaysia juga dalam perancangan 
       untuk menjadikan Hospital Sungai Buloh sebagai hospital khusus untuk merawat 
       kes COVID-19. Terkini, KKM juga menjalin kerjasama dengan pihak swasta bagi 
       menangani situasi COVID-19 ini. 
        
        
       SITUASI TERKINI JANGKITAN COVID-19 
        
       Adalah dimaklumkan bahawa terdapat 12 kes baharu jangkitan COVID-19 yang 
       dilaporkan ke CPRC, KKM pada hari ini (10 Mac 2020). Dengan pertambahan 12 
       kes baharu, ini menjadikan jumlah kumulatif kes positif COVID-19 di Malaysia 
       adalah sebanyak 129 kes. Kes-kes positif ini adalah dalam kalangan Patient-
       Under-Investigation (PUI) jangkitan COVID-19, kontak rapat dan Misi Bantuan 
       Kemanusiaan. Seorang kes, iaitu kes ke-87 telah pulih dan didiscaj daripada  
        
       hospital. Ini menjadikan setakat ini seramai 25 orang telah pulih sepenuhnya dan 
       discaj daripada wad. 
        
        
       NASIHAT KESIHATAN BERKAITAN COVID-19 
        
       Rakyat Malaysia yang bergejala dinasihatkan agar tidak mengunjungi tempat-
       tempat yang padat dengan orang ramai. Jarakkan diri sekurang-kurangnya satu 
       meter bila berhadapan dengan individu lain. 
        
       Begitu  juga,  rakyat  Malaysia  adalah  diingatkan  untuk  menjaga  kesihatan  diri, 
       keluarga dan masyarakat dengan mengamalkan langkah-langkah pencegahan 
       berikut: 
        
       •  Selalu mengamalkan tahap kebersihan diri yang tinggi seperti kerap mencuci 
       tangan dengan menggunakan air dan sabun atau bahan pencuci tangan (hand 
       sanitiser); 
        
       •  Sentiasa mengamalkan etika batuk (cough etiquette) yang baik, iaitu menutup 
       mulut  dan  hidung  dengan  tisu  apabila  batuk  mahupun  bersin,  seterusnya 
       membasuh tangan dengan serta merta; 
      
       •  Segera mendapatkan rawatan perubatan sekiranya jatuh sakit (iaitu mengalami 
       gejala jangkitan saluran pernafasan seperti demam, batuk mahupun kesukaran 
       untuk bernafas) dalam tempoh 14 hari selepas pulang dari lawatan negara-negara 
       yang terjejas. Begitu juga, maklumkan mengenai sejarah perjalanan dari negara 
       yang terlibat kepada doktor yang merawat. 
        
       Tahniah diucapkan kepada semua jentera dan anggota kerja Perkhidmatan Awam 
       dan juga swasta yang terlibat secara langsung dan secara tidak langsung dalam 
       menangani kejadian COVID-19 di Malaysia. Rakyat Malaysia diseru untuk tidak 
       menyebarkan  berita  palsu  atau  berita  yang  tidak  sahih  mengenai  penularan 
       COVID-19. Ini adalah kerana ia boleh menyebabkan kebimbangan dan kecelaruan 
       di kalangan rakyat. 
        
       Perkembangan kejadian jangkitan ini akan terus dipantau oleh kerajaan Malaysia. 
       Orang awam akan sentiasa dimaklumkan dari semasa ke semasa mengenai 
       sebarang perkembangan terkini. 
        
       Sekian, terima kasih. 
        
        
       Pejabat Perdana Menteri 
       10 Mac 2020 
      
      
      
      
      
