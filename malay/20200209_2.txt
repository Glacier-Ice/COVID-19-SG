           
                                              
                              KENYATAAN AKHBAR 
                    KETUA PENGARAH KESIHATAN MALAYSIA 
                                         
                      SITUASI TERKINI JANGKITAN 2019-Ncov  
                  DAN PENGESANAN KES BAHARU DI MALAYSIA  
           
          Kementerian Kesihatan Malaysia (KKM) ingin melaporkan mengenai satu 
          (1) kes baharu 2019 novel coronavirus (2019-nCoV) iaitu kes ke-17 
          yang dilaporkan ke Crisis Preparedness and Response Centre (CPRC) 
          Kebangsaan pada hari ini.  
           
          KES BAHARU KE-17 
           
          Kes  baharu  tersebut  adalah  seorang  wanita  warganegara  Malaysia 
          berumur 65 tahun yang merupakan ibu mertua kepada kes warganegara 
          Malaysia yang dilaporkan pada 4 Februari 2020 yang lalu (iaitu kes ke-9). 
          Beliau mempunyai beberapa penyakit kronik sedia ada seperti tekanan 
          darah tinggi, kencing manis, lumpuh separuh badan, seorang pesakit 
          jantung  yang  menggunakan  perentak  jantung  (pacemaker)  serta 
          pergerakan yang terhad. Beliau mempunyai kontak langsung dengan kes 
          indeks (kes ke-9) semasa duduk semeja bagi beberapa jamuan makan 
          sempena sambutan Tahun Baru Cina bersama-sama ahli keluarga yang 
          lain pada 26, 27 dan 28 Januari 2020.    
           
          Sepanjang 29 Januari hingga 4 Februari 2020, beliau memaklumkan 
          hanya berada di rumah. Pada 5 Februari 2020, beliau mengadu kurang 
          sihat iaitu mengalami pening kepala, berpeluh dan tidak bermaya tetapi 
          tiada  demam.  Beliau  seterusnya  telah  dibawa  untuk  mendapatkan 
          rawatan sebagai pesakit luar di salah sebuah hospital swasta. Sejurus 
          selepas itu, beliau dibenarkan pulang ke rumah dengan temujanji susulan 
          pada 7 Februari 2020. 
               
                                                                    1 
           
           
          Sebaik sahaja menantunya, iaitu kes indeks (kes ke-9) dikesan positif 
          2019-nCoV, beliau telah dijejaki oleh pihak Pejabat Kesihatan Daerah 
          (PKD).  Hasil  siasatan  mendapati  beliau  tidak  mempunyai  sejarah 
          perjalanan  ke  negara  China.  Sebagai  sebahagian  daripada  aktiviti 
          siasatan, sampel telah diambil daripada beliau dan ahli keluarga yang 
          lain. Ujian pengesanan dan pengesahan 2019-nCoV yang dijalankan ke 
          atasnya telah dilaporkan positif pada 8 Februari 2020, manakala bagi lain-
          lain ahli keluarganya adalah negatif.    
           
          Beliau kini telah dimasukkan ke wad isolasi di Hospital Sungai Buloh dan 
          berada  dalam  keadaan  stabil.  Aktiviti  pengesanan  kontak  masih 
          dijalankan dan akan dimaklumkan dari semasa ke semasa.  
           
          SITUASI SEMASA 2019-nCoV DI MALAYSIA 
           
          Dengan pertambahan satu (1) kes baru ini, jumlah kumulatif kes 2019-
          nCoV yang dilaporkan sehingga hari ini adalah sebanyak 17 kes; iaitu 
          tujuh  (7)  kes  dalam  kalangan  kes  Patient-Under-Investigation  (PUI) 
          jangkitan 2019-nCoV, lapan (8) kes dalam kalangan kontak rapat dan dua 
          (2) kes dalam kalangan rakyat Malaysia yang dibawa pulang dengan Misi 
          Bantuan Kemanusiaan. Daripada jumlah tersebut, dua belas (12) kes 
          adalah  warganegara  China  dan lima  (5)  orang  adalah  warganegara 
          Malaysia.    
            
          Sehubungan itu, dari 10 Januari 2020 sehingga 9 Februari 2020 jam 
          12:00 tengahari; jumlah kumulatif kes PUI jangkitan 2019-nCoV adalah 
          365 orang; di mana 240 adalah warganegara Malaysia, 117 warga China 
          dan  masing-masing  satu  (1)  warganegara  Australia,  Republik  Korea, 
          Indonesia, Jordan, Brazil, Kanada, Bangladesh dan Thailand. Tujuh (7) 
          kes telah disahkan positif 2019-nCoV, 341 adalah negatif 2019-nCoV dan 
          17 kes masih menunggu keputusan makmal (Lampiran 1).  
           
          Sejumlah 1 (satu) kontak rapat yang baharu (iaitu kes ke-17) kepada kes 
          2019-nCoV dilaporkan sehingga 9 Februari 2020 jam 12:00 tengahari. 
          Oleh itu,  jumlah  kumulatif  kontak  rapat  kepada  kes  2019-nCoV  yang 
          dilaporkan pada tahun 2020 sehingga hari ini adalah seramai 97 orang 
                                                                  2 
           
          
         kesemuanya â€“ di mana lapan (8) orang adalah positif dan 88 orang adalah 
         negatif (Lampiran 1). 
          
         Kementerian Kesihatan Malaysia (KKM) ingin memaklumkan mengenai 
         perkembangan terkini empat (4) sekeluarga yang masih dirawat di wad 
         isolasi Hospital Sungai Buloh dan merupakan ahli-ahli keluarga kepada 
         kes positif 2019-nCoV pertama yang dilaporkan di Singapura. Kesemua 
         mereka adalah sihat dan tidak bergejala. Dua (2) daripada mereka kini 
         telah  memperolehi keputusan negatif sebanyak dua kali berturut-turut 
         bagi  ujian  pengesahan  2019-nCoV  ulangan  yang  dijalankan.  Namun, 
         ujian  bagi  dua  (2)  lagi  ahli  keluarga  mereka  masih  perlu  dijalankan 
         semula. Justeru, sebaik sahaja ujian pengesahan 2019-nCoV ulangan 
         bagi kedua-dua mereka dikesan negatif sebanyak dua (2) kali berturut-
         turut, pihak hospital bersedia untuk membenarkan mereka pulang dalam 
         masa yang terdekat.  
          
         Untuk  makluman,  walaupun  terdapat  pelaporan  kes  positif  jangkitan 
         2019-nCoV di Malaysia dari semasa ke semasa, namun setakat ini, ia 
         masih lagi terkawal. KKM juga ingin memaklumkan bahawa setakat ini 
         tiada sustained human-to-human transmission dan tiada kes-kes terpencil 
         yang  dilaporkan.  KKM  dengan  kerjasama  semua  pihak  akan  terus 
         mempertingkatkan  lagi  kesiapsiagaan  dan  respon  terhadap  kejadian 
         jangkitan 2019-nCoV di Malaysia. KKM ingin mengucapkan terima kasih 
         kepada semua agensi-agensi yang terlibat dalam menangani penularan 
         jangkitan ini. 
          
          
         DATUK DR. NOOR HISHAM BIN ABDULLAH 
         KETUA PENGARAH KESIHATAN MALAYSIA 
          
         9 Februari 2020 
                                                                                 
                                                              3 
          
           
                                                           Lampiran 1 
                                                                      
                      Jadual 1: Ringkasan Kes PUI 2019-nCoV 
                   Sehingga Jam 12:00 Tengahari; 9 Februari 2020 
           
           Warganegara    Positif    Negatif    Pending     Jumlah 
           Malaysia         1         228         11         240 
           China            6         106          5         117 
           Lain-lain        0          7           1          8 
           Jumlah           7         341         17         365 
           
           
                  Jadual 2: Ringkasan Kontak Rapat Kes 2019-nCoV  
                   Sehingga Jam 12:00 Tengahari; 9 Februari 2020 
                                         
             Warganegara    Positif    Negatif   Pending     Jumlah 
             Malaysia          2         48         1          51 
             China             6         40         0          46 
             Lain-lain         0          0         0          0 
             Jumlah            8         88         1          97 
           
           
          Nota: Kenyataan Akhbar YB Menteri Kesihatan yang bertarikh 5 Februari 2020 
          telah memaklumkan mengenai dua (2) warganegara Malaysia yang dibawa 
          pulang melalui Misi Bantuan Kemanusiaan yang telah dikesan positif dan baki 
          131 adalah negatif 2019-nCoV.    
                                                                    4 
           
