        
                                       
                        KENYATAAN AKHBAR 
                 KEMENTERIAN KESIHATAN MALAYSIA 
                                   
         SITUASI SEMASA JANGKITAN PENYAKIT CORONAVIRUS 
                     2019 (COVID-19) DI MALAYSIA 
                            8 APRIL 2020 
        
        
       STATUS  TERKINI  KES  DISAHKAN  COVID-19  YANG  TELAH 
             
       PULIH
        
       Kementerian  Kesihatan  Malaysia  (KKM)  ingin  memaklumkan 
       bahawa terdapat 166 kes yang telah pulih dan dibenarkan discaj 
       pada hari ini. Ini menjadikan jumlah kumulatif kes yang telah pulih 
       sepenuhnya dari COVID-19 dan telah discaj daripada wad adalah 
       sebanyak 1,487 kes (36.1 peratus daripada jumlah keseluruhan 
       kes).  
        
       STATUS TERKINI KES COVID-19 DI MALAYSIA 
        
       Sehingga 8 April 2020 pukul 12:00 tengah hari, terdapat 156 kes 
       baharu yang  telah  dilaporkan.  Ini  menjadikan  jumlah  kes  positif 
       COVID-19 di Malaysia adalah sebanyak 4,119 kes. Ini bermakna, 
       bilangan  kes  yang  didiscaj  hari  ini  juga  adalah  melebihi 
       bilangan kes baharu yang dilaporkan. 
        
       Sehingga kini, seramai 76 kes positif COVID-19 sedang dirawat 
       di  Unit  Rawatan  Rapi  (ICU). Daripada  jumlah  tersebut,  45  kes 
       memerlukan bantuan pernafasan. 
        
                                                             
       
      Daripada maklumat terkini yang dilaporkan ke Crisis Preparedness 
      and Response Centre (CPRC) Kebangsaan, dukacita dimaklumkan 
      bahawa terdapat pertambahan dua (2) lagi kes kematian berkaitan 
      COVID-19. Justeru, jumlah kumulatif kes kematian COVID-19 di 
      Malaysia adalah sebanyak 65 kes (1.58 peratus daripada jumlah 
      keseluruhan kes): 
       
        •  Kes  kematian  ke-64  (kes  ke-2903)  merupakan  perempuan 
          warganegara  Malaysia  berumur  58  tahun  dan  mempunyai 
          latar  belakang kencing manis dan darah tinggi. Beliau telah 
          dirawat di Hospital Tuanku Ja’afar, Negeri Sembilan pada 30 
          Mac 2020 dan disahkan meninggal dunia pada 7 April 2020 
          jam 3.20 petang.  
           
        •  Kes  kematian  ke-65  (kes  ke-1906)  merupakan  lelaki 
          warganegara Pakistan berumur 69 tahun dan mempunyai latar 
          belakang penyakit kencing manis. Beliau mempunyai sejarah 
          menghadiri perhimpunan di Seri Petaling. Beliau telah dirawat 
          di  Hospital Kuala Lumpur pada 22 Mac 2020 dan disahkan 
          meninggal dunia pada 8 April 2020 jam 9.30 pagi.  
       
      KKM mengucapkan takziah kepada ahli keluarga mereka. 
       
      SUB-KLUSTER  DI  REMBAU,  NEGERI  SEMBILAN  YANG 
      BERKAITAN DENGAN PERHIMPUNAN SERI PETALING 
      KKM  telah  mengesan  sebuah  sub-kluster  di  Daerah  Rembau, 
      Negeri  Sembilan  yang  berkaitan  dengan  perhimpunan  di  Seri 
      Petaling. Ini merupakan satu kluster yang melibatkan kakitangan 
      sebuah  sekolah  dan  kemudiannya  beberapa  lokaliti  di  dalam 
      Daerah  Rembau  (  Pedas,  Pilin,  Kundur  dan  Batu  Hampar  ). 
      Sehingga 8 April 2020 jam 12 tengah hari, terdapat dua puluh tujuh 
                                                         
        
       (27) orang yang telah dikenalpasti positif COVID-19, termasuk dua 
       (2) kes yang dirawat di Unit Rawatan Intensif (ICU).  
       Kluster ini mula dikesan apabila keputusan ujian COVID-19 adalah 
       positif  bagi  beberapa  guru  di  sebuah  sekolah.  Penularan  ini 
       dipercayai  berpunca  daripada  satu  mesyuarat  yang  diadakan  di 
       sekolah berkenaan di mana ianya telah dihadiri oleh kes indeks 
       (kes ke-448) yang merupakan salah seorang peserta perhimpunan 
       di Seri Petaling. 
       Guru-guru  dan  kakitangan  sekolah  yang  dijangkiti seterusnya 
       menjangkiti  ahli  keluarga  mereka  dan  penduduk  kampung, 
       sehingga terdapat 3 generasi jangkitan. Siasatan juga mendapati 
       terdapat aktiviti kunjung-mengunjung ke rumah saudara untuk 
       melawat  ahli  keluarga  yang  tidak  sihat,  walaupun  Negara  kini 
       adalah dalam tempoh Perintah Kawalan Pergerakan (PKP). 
        
       NASIHAT KESIHATAN BERKAITAN COVID-19 
        
       KKM  memandang  serius  kepatuhan  rakyat  Malaysia  dalam 
       mengikuti  nasihat  yang  telah  dikeluarkan.  Setiap  lapisan 
       masyarakat  perlu  memainkan  peranan  masing-masing  secara 
       bertanggungjawab. Pematuhan kepada ketetapan ini adalah amat 
       penting bagi mengekang dari berlakunya penularan jangkitan yang 
       meluas dalam masyarakat.  
        
       Didapati  semasa  tempoh  PKP  ini,  masih  terdapat  aktiviti 
       pergerakan  yang  tidak  dibenarkan  serta  aktiviti  kunjung-
       mengunjung ke rumah saudara mara termasuk mereka yang tidak 
                        
       sihat  serta  mereka yang  sedang  menjalani  “home  /  self 
       surveillance”.  Misalnya,  bagi  kes  kematian  ke-64,  beliau  dan 
       beberapa orang lain telah meneruskan perjalanan ke luar kawasan, 
                                                          
       
      iaitu ke dua negeri, meskipun PKP telah dikuatkuasakan mulai 18 
      Mac 2020. Didapati kenderaan di jalan raya juga makin meningkat. 
      KKM khuatir sekiranya ketidakpatuhan oleh masyarakat ini akan 
      meningkatkan lagi penularan jangkitan COVID-19. 
       
      Mengambil  kira  situasi  semasa  ini,  KKM  ingin  menggesa  orang 
      ramai supaya kekal patuh kepada PKP. Ini adalah amat penting 
      bagi memutuskan rantaian jangkitan COVID-19. 
       
      Sepanjang tempoh PKP ini juga, pihak KKM ingin menasihatkan 
      orang ramai supaya duduk di rumah sambil mengamalkan:  
       
        1. Tahap kebersihan yang optimum pada setiap masa, seperti 
          kerap mencuci tangan dengan menggunakan air dan sabun 
        2. Jarak sosial (social distancing) sekurang-kurangnya 1 meter 
          dari orang lain. 
       
      KKM  akan  terus  memantau  perkembangan  kejadian  COVID-19 
      melalui segala maklumat yang diperolehi dan akan dimaklumkan 
      kepada rakyat dari semasa ke semasa. 
       
       
      Sekian, terima kasih. 
       
      DATUK DR. NOOR HISHAM ABDULLAH 
      KETUA PENGARAH KESIHATAN MALAYSIA 
       
      8 April 2020 @ 5.00 petang 
       
       
       
       
                                                         
        
        
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
           (SEHINGGA 8 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                   BAHARU     KUMULATIF 
        PERLIS                        0           17 
        KEDAH                         1           91 
        PULAU PINANG                  6          108 
        PERAK                         4          237 
        SELANGOR                      58         1,078 
        NEGERI SEMBILAN               9          270 
        MELAKA                        13         116 
        JOHOR                         18         496 
        PAHANG                        3          169 
        TERENGGANU                    3           93 
        KELANTAN                      0          147 
        SABAH                         7          248 
        SARAWAK                       18         306 
        W.P. KUALA LUMPUR             14         685 
        W.P. PUTRAJAYA                2           45 
        W.P. LABUAN                   0           13 
          JUMLAH KESELURUHAN         156         4,119 
        
          
          
          
                                                            
        
                                                            
