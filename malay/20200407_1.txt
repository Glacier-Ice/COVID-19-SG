        
                                       
                        KENYATAAN AKHBAR 
                 KEMENTERIAN KESIHATAN MALAYSIA 
                                   
         SITUASI SEMASA JANGKITAN PENYAKIT CORONAVIRUS 
                     2019 (COVID-19) DI MALAYSIA 
                            7 APRIL 2020 
        
        
       STATUS  TERKINI  KES  DISAHKAN  COVID-19  YANG  TELAH 
             
       PULIH
        
       Kementerian  Kesihatan  Malaysia  (KKM)  ingin  memaklumkan 
       bahawa  terdapat 80  kes yang  telah  pulih  dan  dibenarkan  discaj 
       pada hari ini. Ini menjadikan jumlah kumulatif kes yang telah pulih 
       sepenuhnya dari COVID-19 dan telah discaj daripada wad adalah 
       sebanyak 1,321 kes (33.33 peratus daripada jumlah keseluruhan 
       kes). 
        
        
       STATUS TERKINI KES COVID-19 DI MALAYSIA 
        
       Sehingga 7 April 2020 pukul 12:00 tengah hari, terdapat 170 kes 
       baharu yang  telah  dilaporkan.  Ini  menjadikan  jumlah  kes  positif 
       COVID-19 di Malaysia adalah sebanyak 3,963 kes.  
        
       Sehingga kini, seramai 92 kes positif COVID-19 sedang dirawat 
       di  Unit  Rawatan  Rapi  (ICU). Daripada  jumlah  tersebut,  50  kes 
       memerlukan bantuan pernafasan. 
        
                                                             
      
     Daripada maklumat terkini yang dilaporkan ke Crisis Preparedness 
     and Response Centre (CPRC) Kebangsaan, dukacita dimaklumkan 
     bahawa terdapat pertambahan satu (1) lagi kes kematian berkaitan 
     COVID-19. Justeru, jumlah kumulatif kes kematian COVID-19 di 
     Malaysia adalah sebanyak 63 kes (1.59 peratus daripada jumlah 
     keseluruhan kes): 
      
       •  Kes  kematian  ke-63  (kes  ke-3794)  merupakan  lelaki 
        warganegara  Malaysia  berumur  71  tahun  yang  berasal 
        daripada  Perlis.  Beliau  mempunyai  sejarah  menghadiri 
        perhimpunan keagamaan di Sulawesi, Indonesia pada 17 Mac 
        2020 hingga 24 Mac 2020. Beliau telah dirawat di Hospital 
        Enche’  Besar  Hjh  Kalsom,  Johor  pada  5  April  2020  dan 
        disahkan  meninggal  dunia  pada  6  April  2020  jam  11.00 
        malam. 
      
     KKM mengucapkan takziah kepada ahli keluarga tersebut. 
      
     HARI KESIHATAN SEDUNIA 7 APRIL 2020 
     Sempena Hari Kesihatan Sedunia pada hari ini iaitu 7 April 2020, 
     saya  ingin  mengambil  kesempatan  untuk  mengucapkan  jutaan 
     terima  kasih  kepada  semua  petugas-petugas  perubatan  dan 
     kesihatan  terutamanya  mereka  daripada  barisan  hadapan 
     (frontliners), sama ada sektor Kerajaan, swasta, sukarelawan dan 
     juga Badan Bukan Kerajaan (NGO).  
       
     Sekalung penghargaan juga kepada petugas-petugas di belakang 
     tabir  yang  memainkan peranan penting sebagai tulang belakang 
     dalam  memastikan  kesiapsiagaan  dan  kelancaran  respons  di 
     lapangan. 
      
                                               
        
       Sesungguhnya  kesihatan  adalah  tanggungjawab  kita  bersama 
       kerana  setiap  sektor  adalah  sektor  kesihatan  (Every  sector  is  a 
       Health sector). Pada hari ini, kita menyaksikan bagaimana setiap 
       sektor  memainkan  peranan  masing-masing  yang  kritikal  dalam 
       mengurus dan membendung wabak COVID-19 di Malaysia.  
        
        
       Dalam situasi getir ini,  petugas-petugas di barisan hadapan dan 
       belakang tabir sedang bekerja bertungkus lumus tanpa mengenal 
       lelah, namun mereka terus cekal berjuang. Perjuangan ini kita perlu 
       pikul  bersama  sehingga  kita  berjaya  mengakhiri  penularan 
       pandemik ini. 
        
        
       NASIHAT KESIHATAN BERKAITAN COVID-19 
       Perintah Kawalan Pergerakan Diperketatkan (Enhanced Movement 
       Control  Order)  telah  mula  dilaksanakan  sejak  27  Mac  2020  di 
       beberapa kawasan yang berisiko tinggi. 
       Tujuan PKPD ini adalah untuk membendung jangkitan COVID-19 
       daripada  menular  keluar  dari  kawasan  tersebut  dan  bagi 
       memutuskan rantaian penularan jangkitan COVID-19. Langkah ini 
       akan  membolehkan  aktiviti  pengesanan  kes  secara  aktif  (active 
       case detection) dari rumah ke rumah dilaksanakan, selain aktiviti 
       nyahkuman dijalankan di kawasan berkaitan. 
        
       Sepanjang tempoh Perintah Kawalan Pergerakan, pihak KKM juga 
       ingin  menasihatkan  orang  ramai  supaya  duduk  di  rumah  sambil 
       mengamalkan:  
        
         1. Tahap kebersihan yang optimum pada setiap masa, seperti 
          kerap mencuci tangan dengan menggunakan air dan sabun 
                                                          
       
        2. Penjarakan  sosial  (social  distancing)  sekurang-kurangnya  1 
          meter dari orang lain. 
       
      KKM akan terus memantau perkembangan kejadian jangkitan ini 
      melalui segala maklumat yang diperolehi dan akan dimaklumkan 
      kepada rakyat dari semasa ke semasa. 
       
       
      Sekian, terima kasih. 
       
      DATUK DR. NOOR HISHAM ABDULLAH 
      KETUA PENGARAH KESIHATAN MALAYSIA 
       
      7 April 2020 @ 5.00 petang 
                                
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
                                                         
       
                                                         
        
                                                            
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
           (SEHINGGA 7 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                   BAHARU     KUMULATIF 
        PERLIS                        4           17 
        KEDAH                         5           90 
        PULAU PINANG                  1          102 
        PERAK                         14         233 
        SELANGOR                      50         1,020 
        NEGERI SEMBILAN               22         261 
        MELAKA                        4          103 
        JOHOR                         10         478 
        PAHANG                        5          166 
        TERENGGANU                    0           90 
        KELANTAN                      5          147 
        SABAH                         1          241 
        SARAWAK                       15         288 
        W.P. KUALA LUMPUR             31         671 
        W.P. PUTRAJAYA                2           43 
        W.P. LABUAN                   1           13 
          JUMLAH KESELURUHAN         170         3,963 
        
          
          
          
                                                            
        
                                                            
