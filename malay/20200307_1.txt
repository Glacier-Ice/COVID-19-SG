        
                                       
                                  
                         KENYATAAN AKHBAR 
                   KEMENTERIAN KESIHATAN MALAYSIA 
                                  
          SITUASI SEMASA JANGKITAN PENYAKIT CORONAVIRUS 2019  
                        (COVID-19) DI MALAYSIA 
                             7 MAC 2020 
        
       STATUS TERKINI KES COVID-19 DI MALAYSIA 
        
       Terkini,  KKM ingin  memaklumkan bahawa sehingga 7 Mac 2020, jam 12 
       tengah hari, terdapat 10 kes baharu (kes ke-84 hingga kes ke-93) jangkitan 
       COVID-19 telah dilaporkan. Kesemua kes ini telah dikesan  dan diasingkan 
       untuk  rawatan  selanjutnya.  Kontak-kontak  rapat bagi kes  ini  juga  sedang 
       dikenalpasti untuk siasatan dan pengambilan sampel selanjutnya.  
        
       Kesemua kes baharu yang dilaporkan pada hari ini merupakan kontak rapat 
       kepada kes ke-33 di mana, empat (4) kes iaitu kes ke-85, 86, 87 dan 93 
       merupakan generasi pertama kontak rapat kepada kes ke-33, manakala enam 
       (6) kes baharu ini pula merupakan generasi kedua iaitu kontak rapat kepada 
       kes ke-33 iaitu kes ke-84, 88, 89, 90, 91, dan 92. Kesemua kes ini telah 
       dikesan semasa aktiviti pengesanan kontak dan telah dimasukkan ke 
       hospital bagi isolasi dan rawatan selanjutnya.   
        
       KKM ingin memaklumkan hasil siasatan terkini terhadap kontak-kontak rapat 
       kepada kes ke-26, mendapati satu kluster jangkitan COVID-19 berkait dengan 
       kes ke-33. Sejumlah 132 kontak rapat telah dikenalpasti berkait dengan kes 
       ini. Daripada jumlah tersebut, 18 kes telah disahkan positif, kini masih dirawat 
       di  hospital  dan  berada  dalam  keadaan  stabil.  Manakala,  38 kontak  rapat 
       adalah negatif dan diletakkan di bawah perintah pengawasan dan pemerhatian 
       di rumah untuk tempoh 14 hari. Keputusan makmal bagi 76 lagi kontak rapat 
       masih belum diperolehi namun semua kontak rapat ini dilaporkan sihat dan 
       diletakkan di bawah perintah pengawasan dan pemerhatian di rumah. KKM 
       masih menjalankan siasatan dan aktiviti pengesanan kontak rapat masih 
                                                            
      
     diteruskan bagi mengenalpasti punca di mana kes mendapat jangkitan 
     dan seterusnya mencegah penularan jangkitan tersebut.  
      
     KKM juga ingin memaklumkan bahawa kes ke-78 yang dilaporkan pada 6 Mac 
     2020,  merupakan  kes  yang  dikesan  daripada Patient  Under  Investigation 
     (PUI). Kes ini mempunyai sejarah perjalanan ke Indonesia selama tujuh (7) 
     hari bermula pada 13 Februari 2020 dan mula bergejala pada 19 Februari 
     2020. Sebanyak 67 orang kontak rapat telah dikesan dan diambil sampel. 
     Kesemua kontak rapat ini telah diletakkan di bawah perintah pengawasan dan 
     pemerhatian di rumah.  
      
     Dengan pertambahan 10 kes baharu ini, menjadikan jumlah kumulatif kes 
     positif  COVID-19 di Malaysia adalah sebanyak 93 kes. Kes-kes positif ini 
     adalah dalam kalangan Patient-Under-Investigation (PUI) jangkitan COVID-
     19, kontak rapat, dan Misi Bantuan Kemanusiaan. Daripada jumlah ini, 75 
     orang adalah warganegara Malaysia, 15 orang adalah warganegara China dan 
     tiga (3) orang adalah lain-lain warganegara (iaitu Amerika Syarikat, Jepun 
     serta Itali). Sehingga kini, sebanyak 70 kes masih dirawat di beberapa buah 
     hospital, manakala seramai 23 kes telah sembuh dan discaj dari hospital.  
      
     KKM telah menjalankan survelan COVID-19 bagi mengesan kes sporadik dan 
     kes tempatan di Malaysia melalui pesakit influenza-like-illness (ILI) dan severe 
     acute respiratory infection (SARI) yang tiada kaitan dengan sejarah perjalanan 
     ke negara-negara yang terjejas atau kontak dengan kes positif COVID-19. 
     Sehingga 7 Mac 2020, sebanyak 432 sampel telah diuji dan setakat ini tiada 
     sampel  dikesan  positif  jangkitan  COVID-19.  Berdasarkan  maklumat 
     semasa, buat masa ini tiada kes sporadik COVID-19 yang dikesan melalui 
     aktiviti survelan ini.  
      
     NASIHAT KESIHATAN 
      
       1. KKM ingin menasihatkan orang ramai agar menangguhkan perjalanan 
        ke  luar  negara  terutamanya ke  wilayah-wilayah  atau  bandar-bandar 
        yang  diisytiharkan  sebagai  kawasan  wabak  COVID-19  di  Republik 
        Rakyat  China,  Republik  Korea,  Jepun,  Itali  dan  Iran  (seperti  yang 
        dimaklumkan sebelum ini).  
      
                                               
      
       2. Orang  awam  juga  dinasihatkan  untuk  sentiasa  mengamalkan  tahap 
        kebersihan yang tinggi seperti kerap mencuci tangan dengan air dan 
        sabun, atau menggunakan hand sanitizer. Segera dapatkan rawatan 
        perubatan sekiranya mengalami gejala jangkitan saluran pernafasan 
        seperti demam, batuk mahupun kesukaran untuk bernafas. 
      
       3. Orang  awam  juga  diingatkan  untuk  tidak  menyebarkan  berita  atau 
        maklumat yang tidak sahih berkaitan kejadian COVID-19 ini. Maklumat 
        terkini  berkenaan  perkembangan  semasa  kejadian  COVID-19  boleh 
        didapati daripada laman sesawang KKM.  
      
     KKM akan terus memantau perkembangan kejadian jangkitan COVID-19 dari 
     semasa  ke  semasa  dan  orang  awam  akan  sentiasa  dimaklumkan 
     mengenainya.  
      
     Sekian, terima kasih. 
      
     DATUK DR. NOOR HISHAM BIN ABDULLAH 
     KETUA PENGARAH KESIHATAN MALAYSIA 
      
     7 Mac 2020 @ 4:00 petang
                     
                                               
