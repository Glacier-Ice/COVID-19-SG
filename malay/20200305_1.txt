        
                                       
                         KENYATAAN AKHBAR 
                     KETUA PENGARAH KESIHATAN 
                                  
          SITUASI SEMASA JANGKITAN PENYAKIT CORONAVIRUS 2019  
       (COVID-19) DI MALAYSIA DAN MESYUARAT JAWATANKUASA KERJA 
        KLUSTER PENYAKIT CORONAVIRUS (COVID-19) BIL. 2 TAHUN 2020 
                             5 MAC 2020 
        
        
       Sebentar tadi Mesyuarat Jawatankuasa Kerja Kluster Penyakit Coronavirus 
       (COVID-19) Bilangan 2 Tahun 2020 yang dipengerusikan Ketua Setiausaha 
       Negara telah diadakan bersama pelbagai agensi yang berkaitan.  
        
       STATUS TERKINI KES COVID-19 DI MALAYSIA 
        
       Adalah dimaklumkan bahawa terdapat lima (5) kes baharu (kes ke-51, kes 
       ke-52,  kes  ke-53,  kes  ke-54,  kes  ke-55)  jangkitan  Penyakit  Coronavirus 
       2019 (COVID-19) yang dilaporkan ke Crisis Preparedness and Response 
       Centre (CPRC) Kebangsaan, Kementerian Kesihatan Malaysia (KKM) pada 
       hari  ini.  Ini  menjadikan  jumlah kumulatif kes positif COVID-19 di Malaysia 
       sehingga  5  Mac  2020  jam  12.00  tengah  hari  adalah  sebanyak  55  kes. 
       Daripada  jumlah  ini,  seramai  22  orang  telah  pulih  sepenuhnya  dan  telah 
       discaj daripada wad.    
        
       Kesemua kes baharu ini berhubung kait dengan satu (1) kluster COVID-19 
       yang telah dikenal pasti sebelum ini yang melibatkan kes positif ke-26. Kes-
       kes ini merupakan kontak rapat kepada kes positif COVID-19 dalam kluster 
       tersebut.  Justeru,  sehingga  kini,  jumlah  kes  positif  bagi  kluster  ini  adalah 
       sebanyak 26 kes. Siasatan dan pengesanan kontak bagi kluster tersebut 
       masih diteruskan.   
        
        
        
        
                                                            
             
            KEPUTUSAN             MESYUARAT              KERJA          KLUSTER            PENYAKIT 
            CORONAVIRUS (COVID-19) BILANGAN 2 TAHUN 2020 
             
            Mengambilkira status semasa penularan Covid-19 di Malaysia yang telah 
            memasuki gelombang ke-2 ini, langkah-langkah sebagaimana berikut telah 
            diputuskan: 
             
            1.     Menasihatkan  rakyat  Malaysia  agar  menangguhkan  sementara 
                   perjalanan ke bandar atau wilayah berikut: 
                   1.1    Lombardy, Veneto dan Emilia-Romagna di Itali; 
                   1.2    Hokkaido di Jepun; dan 
                   1.3    Tehran, Qom dan Gilan di Iran. 
             
            2.     Mesyuarat juga memutuskan untuk menyekat sementara kemasukan 
                   semua pelawat (kecuali warganegara, pemastautin tetap, pemegang 
                   pas sosial dan pas pelajar Malaysia) yang berada atau berkunjung ke 
                   bandar atau wilayah tersebut di atas dalam tempoh 14 hari sebelum 
                   ketibaan di Malaysia. 
             
            3.     Bagi rakyat Malaysia yang berada di bandar atau wilayah tersebut di 
                   atas,  mereka  dinasihatkan  untuk  mengambil  langkah  berjaga-jaga, 
                   meningkatkan penjagaan kesihatan diri dan sentiasa mematuhi arahan 
                   yang dikeluarkan oleh pihak berkuasa tempatan. 
             
            4.     Rakyat Malaysia di luar negara turut digalakkan untuk mendaftar diri 
                   dengan  Kedutaan  Malaysia  yang  berhampiran.  Maklumat  mengenai 
                   Kedutaan  Malaysia  di  luar  negara  boleh  dirujuk  di  laman  web 
                   Kementerian Luar Negeri di www.kln.gov.my  
             
            5.     Mewartakan  barang  kawalan  topeng  muka  di  bawah  Peraturan-
                   Peraturan  Kawalan  Bekalan  (Larangan  Eksport)  2020  untuk 
                   memastikan  bekalan  topeng  muka  bagi  kegunaan  rakyat  tempatan 
                   mencukupi. 
                    
                    
                    
             
                                                                                                         
      
      
     NASIHAT KESIHATAN 
      
     Untuk mengelak keadaan panik di pejabat apabila terdapat kes positif atau 
     disyaki  dalam  kalangan  anggota  agensi.  KKM  menasihatkan  kepada 
     organisasi  yang  telah  dikesan  mempunyai  kes  positif  agar  tidak  perlu 
     membuat penutupan pejabat, namun memadai menjalankan pembersihan 
     dan nyahkuman/disinfeksi dengan kerap di kawasan yang selalu disentuh. 
     Anggota  yang  dikenal  pasti  sebagai  kontak  rapat  oleh  KKM  akan  dibuat 
     saringan  kesihatan.  KKM  berharap  mereka  yang  dikenal  pasti  dapat 
     bertenang dan sentiasa bekerjasama dengan memberi maklumat yang tepat 
     apabila dihubungi atau dikenal pasti sebagai kontak rapat. Pada masa yang 
     sama,  semua  pihak  diminta  tidak  menularkan  sebarang  maklumat  yang 
     boleh menyebabkan kebimbangan kepada orang awam .
      
     Sekian, terima kasih. 
      
     DATUK DR. NOOR HISHAM ABDULLAH 
     KETUA PENGARAH KESIHATAN 
      
     5 Mac 2020 @ 5 petang 
                                               
