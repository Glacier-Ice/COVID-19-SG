         
                  
                  
                  
                  
                         KENYATAAN AKHBAR 
                 KETUA PENGARAH KESIHATAN MALAYSIA 
                                  
             SITUASI TERKINI JANGKITAN NOVEL CORONAVIRUS  
                            DI MALAYSIA 
         
        Kementerian  Kesihatan  Malaysia  (KKM)  ingin  memaklumkan  bahawa 
        sejak 10 Januari 2020 sehingga 26 Januari 2020 jam 12.00 tengah hari, 
        jumlah kumulatif kes Patient-Under Investigation (PUI) jangkitan Novel 
        Coronavirus (2019-nCoV) adalah 23 kes; di mana 14 adalah warganegara 
        Malaysia, lapan warganegara China dan satu warganegara Jordan.  
         
        Daripada jumlah 23 kes PUI ini, terdapat hanya satu kes yang positif 
        2019-nCoV iaitu seorang lelaki warganegara China berusia 40 tahun. 
        Sementara itu, 18 kes PUI adalah negatif (12 warganegara Malaysia, 5 
        warganegara China dan 1 warganegara Jordan) dan telah discaj daripada 
        hospital. Manakala empat (4) lagi kes PUI ini (2 warganegara Malaysia 
        dan 2 warganegara China) yang diletakkan dalam isolasi di beberapa 
        buah hospital, keputusan makmal mereka akan diketahui dalam masa 
        terdekat.  
         
        Sementara itu, daripada 8 orang warganegara China yang merupakan 
        kontak langsung dengan kes positif 2019-nCoV pertama di Singapura, 
        didapati 3 daripadanya adalah positif iaitu seorang wanita berusia 65 
        tahun dan dua orang kanak-kanak lelaki berusia 2 dan 11 tahun. 5 kes 
        yang negatif telah pun dihantar pulang ke China.  
         
        Sementara itu, 17 orang kontak rapat kes positif keempat diletakkan di 
        bawah  Perintah  Pemantauan  dan  Pengasingan  di  tempat  yang 
        disediakan sementara menunggu keputusan ujian yang dijalankan ke 
        atas mereka. 
         
        Kesemua empat kes positif dalam keadaan stabil dan sedang dipantau di 
        dalam  wad  isolasi  di  hospital-hospital  KKM  yang  telah  dikenalpasti 
        sebagai hospital rujukan bagi 2019-nCoV. 
         
                 Mengambil kira situasi semasa, KKM terus mempertingkatkan langkah-
                 langkah  pencegahan  dan  kawalan  wabak  jangkitan  penyakit  Novel 
                 Coronavirus. Kes-kes yang disyaki akan diperiksa dan dirujuk ke hospital 
                 untuk pengambilan sampel serta pemantauan perkembangan gejala kes. 
                 Kes-kes  ini  dipantau  sehingga  tamat  tempoh  inkubasi  virus  ini  iaitu 
                 sekurang-kurang  14  hari  dari  tarikh  pendedahan  atau  berlepas  dari 
                 negara China. Ia  selari  dengan  Seksyen  14  Akta  Pencegahan  dan 
                 Pengawalan Penyakit Berjangkit 1988 (Akta 342). 
                  
                 Prosedur ini dilakukan bagi memastikan pencegahan penularan serta 
                 kawalan optima penyakit ini dapat dilaksanakan. Mana-mana orang yang 
                 tidak mematuhi arahan yang dikeluarkan oleh mana-mana pegawai diberi 
                 kuasa,  sekiranya  disabitkan  kesalahan,  boleh  dikenakan  hukuman 
                 penjara selama tempoh tidak melebihi dua (2) tahun atau didenda atau 
                 kedua-duanya sekali di bawah Seksyen 24(a) Akta yang sama. KKM telah 
                 bekerjasama  dengan  pelbagai  agensi  termasuk  pihak  Polis  DiRaja 
                 Malaysia (PDRM) bagi membantu mengesan kes-kes yang disyaki serta 
                 kes  yang  disahkan  bagi  tindakan  isolasi  dapat  disempurnakan,  demi 
                 menjaga ketenteraman dan kesihatan awam.  
                  
                 Dalam kejadian awal pagi 26 Januari 2020, pihak polis telah membantu 
                 pihak KKM mengesan seorang kanak-kanak yang telah dibawa keluar 
                 oleh keluarganya dari sebuah hospital di Johor tanpa kebenaran pihak 
                 hospital. Kanak-kanak tersebut disyaki dijangkiti penyakit 2019-nCoV dan 
                 sedang dirawat di hospital terbabit. Kes telah berjaya dibawa kembali ke 
                 hospital  berkenaan  dan  kini  berada  dalam  keadaan  stabil  dan  masih 
                 menunggu keputusan makmal. KKM mengucapkan tahniah dan terima 
                 kasih atas kerjasama pihak polis ini.  
                  
                 KKM  juga  ingin  menyarankan  kepada  orang  ramai  yang  bercadang 
                 mengunjungi  negara  China  agar  menangguhkan  perjalanan  mereka 
                 kecuali untuk urusan penting yang tidak boleh dielakkan. Orang ramai 
                 khususnya  para  pengembara  semasa  berada  di  negara  China  dan 
                 selepas pulang ke Malaysia disarankan untuk mengamalkan langkah-
                 langkah pencegahan berikut,: 
                  
                 •       Amalkan  tahap  kebersihan  diri  yang  tinggi  setiap  masa  seperti 
                         kerap mencuci tangan dengan menggunakan air dan sabun atau 
                         hand sanitizer; 
                  
                 •       Sentiasa  membawa  bersama  penutup  mulut  dan  hidung  (face 
                         mask) serta hand sanitizer untuk digunakan apabila perlu semasa 
                         dalam tempoh lawatan; 
                  
                 •       Elakkan dari mengunjungi tempat tumpuan ramai dan bergaul rapat 
                         dengan mana-mana individu yang bergejala semasa dalam tempoh 
                         lawatan; 
                  
                 •       Elakkan  dari  melawat  ke  ladang  haiwan,  pasar  yang  menjual 
                         haiwan  hidup,  tempat  sembelihan  haiwan  atau  menyentuh 
                         sebarang jenis haiwan semasa dalam tempoh lawatan; dan 
                  
                 •       Elakkan dari memakan sebarang produk haiwan mentah / tidak 
                         dimasak dengan sempurna semasa dalam tempoh lawatan. 
                  
                 Segera  dapatkan  rawatan  perubatan  sekiranya  mengalami  gejala 
                 jangkitan  saluran  pernafasan  seperti  demam,  batuk  atau  kesukaran 
                 bernafas dalam tempoh 14 hari selepas pulang dari lawatan tersebut. Sila 
                 maklumkan sejarah perjalanan anda kepada doktor yang merawat bagi 
                 memastikan pengesanan awal jangkitan 2019-nCoV. 
                  
                 KKM akan terus memantau perkembangan kejadian jangkitan ini dan 
                 akan memaklumkan perkembangan terkini situasi jangkitan 2019-nCoV 
                 dari  semasa  ke  semasa.  Orang  ramai  diminta  untuk  mendapatkan 
                 maklumat  yang  sahih  dari  pihak  berkuasa  dan  tidak  menyebarkan 
                 sebarang maklumat palsu bagi mengelakkan keresahan dan kerisauan 
                 masyarakat. Sila beri kerjasama bagi memastikan langkah pencegahan 
                 dan kawalan yang sewajarnya dilaksanakan dengan berkesan. 
                  
                  
                  
                 DATUK DR. NOOR HISHAM BIN ABDULLAH 
                 Ketua Pengarah Kesihatan 
                 Kementerian Kesihatan Malaysia 
                  
                 26 Januari 2020 
                  
