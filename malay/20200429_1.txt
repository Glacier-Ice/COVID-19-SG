        
                                      
                       KENYATAAN AKHBAR 
                 KEMENTERIAN KESIHATAN MALAYSIA 
                                  
       SITUASI SEMASA JANGKITAN PENYAKIT CORONAVIRUS 2019 
                       (COVID-19) DI MALAYSIA 
                           29 APRIL 2020 
        
       STATUS  TERKINI  KES  DISAHKAN  COVID-19  YANG  TELAH 
       PULIH 
       Kementerian Kesihatan Malaysia (KKM) ingin memaklumkan bahawa 
       terdapat 55 kes yang telah pulih dan dibenarkan discaj pada hari ini. 
       Ini menjadikan jumlah kumulatif kes yang telah pulih sepenuhnya dari 
       COVID-19 dan telah discaj daripada wad adalah sebanyak 4,087 kes 
       (68.75 peratus daripada jumlah keseluruhan kes). 
        
       STATUS TERKINI KES COVID-19 DI MALAYSIA 
       Sehingga 29 April 2020 pukul 12:00 tengah hari, terdapat 94 kes 
       baharu  yang  telah  dilaporkan.  Ini  menjadikan  jumlah  kes  positif 
       COVID-19 di Malaysia adalah sebanyak 5,945 kes. Oleh itu, jumlah 
       kes aktif dengan kebolehjangkitan COVID-19 adalah 1,758 kes. 
       Mereka telah diasingkan dan diberi rawatan.  
       Ingin dimaklumkan bahawa daripada 94 kes baharu yang dilaporkan 
       hari  ini,  72  kes  adalah  kes  import  melibatkan  warganegara  dan 
       pelajar Malaysia yang pulang daripada Indonesia. Ini bermakna, kes 
       penularan tempatan (local transmission) adalah 22 kes sahaja. 
       Sehingga kini, seramai 40 kes positif COVID-19 sedang dirawat di 
       Unit  Rawatan  Rapi  (ICU). Daripada  jumlah  tersebut,  18  kes 
       memerlukan bantuan pernafasan.  
        
       Daripada maklumat terkini yang dilaporkan ke Crisis Preparedness 
       and Response Centre (CPRC) Kebangsaan, dimaklumkan bahawa 
       tiada  pertambahan  kes  kematian  berkaitan  COVID-19.  Justeru, 
                                                           
        
       jumlah kumulatif kes kematian COVID-19 di Malaysia kekal sebanyak 
       100 kes (1.68 peratus daripada jumlah keseluruhan kes). 
        
       MEMPERGIAT  AKTIVITI-AKTIVITI  SURVELAN  DI  DALAM 
       KOMUNITI 
       KKM  ingin  memaklumkan  bahawa  sejak  awal  lagi  tindakan 
       pelaksanaan  aktiviti-aktiviti  survelan  telahpun  dijalankan  di  sektor 
       awam dan swasta untuk mengenalpasti aktiviti penularan COVID-19 
       di kalangan masyarakat setempat di Malaysia. Aktiviti-aktiviti survelan 
       ini merangkumi: 
         •  Survelan  klinikal  iaitu  Influenza  Like  Illness  (ILI)  dan  Severe 
          Acute Respiratory Infection  (SARI)  di  klinik-klinik  dan  hospital 
          KKM; 
         •  Saringan COVID-19 bagi anggota kesihatan; 
         •  Persampelan  sebelum  pembedahan  kecemasan  di  hospital 
          KKM; 
         •  Persampelan di makmal-makmal swasta. 
       Persampelan  ILI  telah  dijalankan  di  lapan  (8)  buah  lokasi  Klinik 
       Kesihatan  KKM  dari  seluruh  negara  yang  dikenali  sebagai  lokasi 
       sentinel (sentinel site). Persampelan ini meliputi semua pesakit yang 
       datang ke klinik-klinik kesihatan ini dengan gejala demam (suhu lebih 
       daripada 38°C) dengan batuk dan sakit tekak, namun tanpa sebarang 
       risiko terdedah kepada COVID-19 yang diketahui. Sebanyak lima (5) 
       sampel akan diambil dari setiap lokasi sentinel tersebut dan dihantar 
       ke makmal untuk ujian pengesanan COVID-19 bagi analisa survelan 
       ini. 
       Manakala,  persampelan  SARI  pula  adalah  melibatkan  ujian 
       pengesanan COVID-19 untuk semua pesakit dengan jangkitan paru-
       paru (pneumonia) dari semua hospital KKM di Malaysia. 
       Sehingga  kini,  sebanyak  34,113  sampel  telah  diambil  daripada 
       aktiviti-aktiviti  survelan.  Daripada  jumlah  keseluruhan  tersebut, 
       sebanyak 6,100 adalah sampel klinikal survelan iaitu ILI / SARI, di 
       mana 71 sampel disahkan positif COVID-19 (iaitu 1.16 peratus): 
         •  Kes ILI: 8 kes positif COVID-19 daripada 1,322 sampel  
         •  Kes SARI: 63 kes positif COVID-19 daripada 4,778 sampel  
                                                          
            
           Bagi kes SARI terdapat penurunan kes positif COVID-19 yang ketara 
           di antara minggu epidemiologi ke-17 (25 April 2020), di mana hanya 
           sebanyak tiga (3) sampel disahkan positif daripada 2,168 sampel kes 
           SARI  yang  telah  diambil  (iaitu  0.14  peratus)  berbanding  dengan 
           minggu  epidemiologi  ke-12  (28  Mac  2020),    di  mana  33  sampel 
           disahkan positif daripada 263 jumlah sampel kes SARI (iaitu 11.15 
           peratus).  
           KKM juga memantau keputusan ujian COVID-19 yang dijalankan di 
           sektor swasta, di mana ujian ini dihantar ke makmal swasta. Didapati 
           terdapat 84 kes positif dikesan daripada 22,081 ujian yang dijalankan 
           di makmal-makmal swasta ini (iaitu 0.38 peratus). 
           Aktiviti   survelan  ini  sememangnya  bertindak  sebagai  sistem 
           pengesanan awal (early detection) dan sistem amaran awal (early 
           warning)  bagi  penularan  COVID-19  di  Malaysia.  Pihak  KKM  akan 
           terus menjalankan aktiviti survelan COVID-19 di Malaysia walaupun 
           selepas PKP ditamatkan, di mana aktiviti ini akan terus dimantapkan 
           lagi termasuk di sektor swasta dan melibatkan pelbagai zon. 
            
           NASIHAT KESIHATAN BERKAITAN COVID-19 
           Rakyat  Malaysia  dinasihatkan  agar  terus  mengamalkan  tahap 
           kebersihan yang optimum pada setiap masa, seperti kerap mencuci 
           tangan  dengan  menggunakan  air  dan  sabun  serta  mengamalkan 
           jarak sosial selamat (social distancing) sekurang-kurangnya 1 meter 
           dari orang lain. 
           KKM  akan  terus  memantau  perkembangan  kejadian  COVID-19 
           melalui  segala  maklumat  yang  diperolehi  dan  akan  dimaklumkan 
           kepada rakyat dari semasa ke semasa. 
           Sekian, terima kasih. 
            
           DATUK DR. NOOR HISHAM ABDULLAH 
           KETUA PENGARAH KESIHATAN MALAYSIA 
            
           29 April 2020 @ 4.30 petang
                                                                           
                                                                                                     
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
          (SEHINGGA 29 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                  BAHARU *    KUMULATIF 
        PERLIS                        0           18 
        KEDAH                         0           95 
        PULAU PINANG                  0          121 
        PERAK                         0          253 
        SELANGOR                      1          1,404 
        NEGERI SEMBILAN             72 (72)      508 
        MELAKA                        0          193 
        JOHOR                         0          660 
        PAHANG                        5          293 
        TERENGGANU                    0          110 
        KELANTAN                      0          155 
        SABAH                         2          315 
        SARAWAK                       6          502 
        W.P. KUALA LUMPUR             8          1,222 
        W.P. PUTRAJAYA                0           80 
        W.P. LABUAN                   0           16 
          JUMLAH KESELURUHAN        94 (72)      5,945 
        
       *(    ) adalah merujuk kepada kes-kes import  
        
                                                            
