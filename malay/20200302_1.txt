                          
                 KENYATAAN AKHBAR 
            KEMENTERIAN KESIHATAN MALAYSIA 
                       
       SITUASI SEMASA JANGKITAN PENYAKIT CORONAVIRUS 2019 
                (COVID-19) DI MALAYSIA 
       
      SITUASI TERKINI COVID-19 DI MALAYSIA 
       
      Kementerian  Kesihatan  Malaysia  (KKM)  ingin  memaklumkan  bahawa 
      tiada  kes  baharu  jangkitan  penyakit  Coronavirus  2019  (COVID-19) 
      dilaporkan pada hari ini (2 Mac 2020).  
       
      Jumlah kumulatif kes COVID-19 sehingga hari ini kekal 29 kes; iaitu 17 
      orang dalam kalangan kes Patient-Under-Investigation (PUI), 10 orang 
      dalam kalangan kontak rapat dan dua (2) orang dalam kalangan rakyat 
      Malaysia  yang  dibawa  pulang  dengan  Misi  Bantuan  Kemanusiaan. 
      Daripada  jumlah  tersebut,  15  orang  adalah  warganegara  China,  11 
      orang  warganegara  Malaysia  dan  tiga  (3)  orang  adalah  lain-lain 
      warganegara (iaitu Amerika Syarikat, Jepun dan Itali).  
       
      Daripada  29  kes  positif  ini,  sebanyak  22  kes  telah  sembuh  dan 
      dibenarkan discaj. Manakala tujuh (7) kes masih menerima rawatan di 
      wad isolasi  di  beberapa  hospital  di  Lembah  Klang.  Kesemua  kes  ini 
      dalam keadaan stabil.   
       
      Seramai 221 orang telah dikenalpasti mempunyai kontak rapat dengan 
      tujuh (7) kes yang masih dirawat di hospital. Daripada jumlah kontak ini, 
      dua (2) telah disahkan positif (iaitu kes ke-27 dan kes ke-29) dan 74 
      negatif  COVID-19.  Manakala  82  kes  masih  menunggu  keputusan 
      makmal dan 63 lagi masih dalam proses pengambilan sampel.  
       
      Merujuk  kepada  gelombang  pertama,  kebanyakan  kes-kes  penyakit 
      COVID-19 di Malaysia adalah merupakan kes-kes import atau berkait 
      rapat  dengan negara Republik Rakyat China dan hanya dua (2) kes 
      COVID-19 merupakan transmisi tempatan. Dalam tempoh tersebut, 22 
      kes  COVID-19 telah pulih dan discaj.  
       
      Setelah  11  hari  tiada  kes  COVID-19  yang  dilaporkan  kepada  Crisis 
      Preparedness and Response Centre (CPRC), KKM. Bermula pada 27 
      Februari 2020 sehingga kini, gelombang kedua bermula di mana tujuh 
      (7) kes COVID-19 telah dikesan. Kebanyakan kes merupakan kes-kes 
      import  atau  berkait  rapat  dengan  negara-negara  luar  dari  Republik 
      Rakyat China iaitu Jepun dan Itali. 
       
      KKM ingin merujuk kepada maklumat yang ditularkan di media sosial 
      mengenai  dua  orang  kenamaan  yang  dikatakan  disyaki  dijangkiti 
      COVID-19  dan  dikaikan  dengan  kes  ke-26  COVID-19.  Perkara  ini 
      sedang disiasat dan diambil tindakan oleh pihak KKM. 
       
      Untuk makluman, kes ke-26 yang dilaporkan pada 1 Mac 2020 sedang 
      dirawat dan dipantau di wad isolasi Hospital Sungai Buloh dan dalam 
      keadaan stabil. Lima (5) kontak rapat keluarga, seorang pembantu khas 
      kepada kes ke-26 dan seorang kakitangan kesihatan swasta juga telah 
      disahkan  negatif  COVID-19.  Siasatan  dan  pengesanan  kontak  rapat 
      masih terus dijalankan.  
       
      NASIHAT KESIHATAN 
       
      Orang ramai diingatkan agar tidak menularkan berita-berita mengenai 
      kes  jangkitan  COVID-19  yang  tidak  disahkan  oleh  KKM  bagi 
      mengelakkan situasi panik dan salah faham dalam masyarakat. Pihak 
      KKM  juga  ingin  menegaskan  bahawa  siasatan  ke  atas  kes  positif 
      COVID-19 serta pengesanan kontak dilakukan mengikut prosedur yang 
      ditetapkan  dalam  Garispanduan  Pengurusan  COVID-19  di  Malaysia 
      No.04/2020; iaitu: 
       
       i.  Kontak rapat adalah mereka yang berhubung rapat dengan kes 
          yang  disahkan  positif  COVID-19.  Ini  terdiri  daripada  mereka 
          yang mempunyai kontak rapat dalam lingkungan satu (1) meter 
          dengan kes positif COVID-19 seperti anggota kesihatan yang 
          merawat  kes  tanpa  memakai  Personal  Protective  Equipment 
          (PPE) yang disarankan atau mereka yang tinggal dalam satu 
          rumah yang sama. 
            
       ii.  Hanya mereka dalam kategori kontak rapat kes positif sahaja yang 
          akan  disaring  dan  diambil  sampel  bagi  ujian  pengesanan 
          jangkitan  COVID-19.  Manakala  individu  yang  mempunyai 
          kontak dengan mereka yang sekadar disyaki dijangkiti COVID-
          19  dan  belum  disahkan  melalui  ujian  makmal  BUKAN 
          DIKATEGORIKAN sebagai KONTAK dan tidak diambil sampel. 
           
      Orang ramai dinasihatkan untuk sentiasa mengamalkan kebersihan diri 
      yang baik dengan sentiasa mencuci tangan dengan air dan sabun atau 
      dengan menggunakan hand sanitiser.  
       
                 KKM  akan  terus  memantau  perkembangan  kejadian  jangkitan     
                 COVID-19 ini melalui maklumat yang diperolehi daripada pihak WHO. 
                 Orang  ramai  akan  dimaklumkan  sebarang  perkembangan  terkini 
                 mengenainya.  Justeru,  orang  ramai  dinasihatkan  untuk  mendapatkan 
                 maklumat lanjut  mengenai  COVID-19  melalui  laman  sesawang  KKM. 
                 Sekiranya memerlukan penerangan lanjut, sila hubungi Infoline CPRC 
                 Kebangsaan melalui: 
                   
                       •      No. telefon         :       03-8881 0200 / 03-8881 0600  
                                                              / 03-8881  0700 yang beroperasi dari  
                                                              8:00  pagi hingga 5:00 petang; dan 
                        
                       •      E-mel               :       cprc@moh.gov.my 
                           
                 Sekian, terima kasih. 
                  
                 DATUK DR. NOOR HISHAM ABDULLAH 
                 KETUA PENGARAH KESIHATAN MALAYSIA 
                  
                 2 Mac 2020 @ 2:00 petang 
