       
                                    
                      KENYATAAN AKHBAR 
                KEMENTERIAN KESIHATAN MALAYSIA 
                                
        SITUASI SEMASA JANGKITAN PENYAKIT CORONAVIRUS 
                   2019 (COVID-19) DI MALAYSIA 
                         15 APRIL 2020 
       
      STATUS  TERKINI  KES  DISAHKAN  COVID-19  YANG  TELAH 
      PULIH 
      Kementerian  Kesihatan  Malaysia  (KKM)  ingin  memaklumkan 
      bahawa terdapat 169 kes yang telah pulih dan dibenarkan discaj 
      pada hari ini. Ini menjadikan jumlah kumulatif kes yang telah pulih 
      sepenuhnya dari COVID-19 dan telah discaj daripada wad adalah 
      sebanyak 2,647  kes  (52.2  peratus  daripada  jumlah  keseluruhan 
      kes). Bilangan kes yang didiscaj hari ini hampir dua kali ganda 
      kes baru COVID-19. 
       
      STATUS TERKINI KES COVID-19 DI MALAYSIA. 
      Sehingga 15 April 2020 pukul 12:00 tengah hari, terdapat 85 kes 
      baharu  yang  telah  dilaporkan.  Ini  menjadikan  jumlah  kes  positi f
      COVID-19  di  Malaysia  adalah  sebanyak  5,072  kes.  Oleh  itu, 
      jumlah  kes  aktif  dengan  kebolehjangkitan  COVID-19  adalah 
      2,342 kes. Mereka telah diasingkan dan diberi rawatan. 
       
      Sehingga kini, seramai 56 kes positif COVID-19 sedang dirawat 
      di  Unit  Rawatan  Rapi  (ICU). Daripada  jumlah  tersebut,  32  kes 
      memerlukan bantuan pernafasan.  
       
                                                         
          
         Daripada maklumat terkini yang dilaporkan ke Crisis Preparedness 
         and Response Centre (CPRC) Kebangsaan, dukacita dimaklumkan 
         bahawa terdapat pertambahan satu (1) lagi kes kematian berkaitan 
         COVID-19. Justeru, jumlah kumulatif kes kematian COVID-19 di 
         Malaysia adalah sebanyak 83 kes (1.64 peratus daripada jumlah 
         keseluruhan kes): 
         â€¢  Kes   kematian    ke-83   (kes   ke-4988)    merupakan  lelaki 
           warganegara Malaysia berumur 69 tahun dan mempunyai latar 
           belakang penyakit kencing manis dan darah tinggi. Beliau telah 
           dirawat di Pusat Perubatan Universiti Malaya pada 21 Mac 2020 
           dan disahkan meninggal dunia pada 15 April 2020 jam 6.41 pagi. 
         KKM mengucapkan takziah kepada ahli keluarga tersebut.  
          
         ANALISA  RINGKAS  SITUASI  SELEPAS  PELAKSANAAN 
         PERINTAH KAWALAN PERGERAKAN FASA KE-2 
         Seperti yang diumumkan oleh YAB Perdana Menteri sebelum ini, 
         Perintah  Kawalan  Pergerakan  (PKP)  fasa  kedua  yang  bermula 
         pada 1 April 2020 sehingga 14 April 2020 telah kinidi  sambung pula 
         kepada fasa ketiga. Setelah hampir sebulan pelaksanaan kedua-
         dua PKP fasa pertama dan kedua ini, kita dapat melihat tren jumlah 
         kes  baharu  COVID-19  sedikit  terkawal  tanpa  kenaikan  yang 
         mendadak.  Manakala  jumlah  kes  harian  yang  didiscaj  dari  wad 
         meningkat  saban  hari.  Ini  menunjukkan  kemajuan  yang 
         memberangsangkan hasil daripada pelaksanaan PKP, seperti yang 
         dapat dilihat pada tren jumlah kes aktif harian. 
          
         Susulan  PKP  fasa  pertama  dan  kedua,  PKP  fasa  ketiga  mula 
         dikuatkuasakan pada hari ini, iaitu 15 April 2020 hingga 28 April 
         2020. Tujuannya adalah untuk meneruskan tindakan KKM sedia 
         ada,  serta  menggiatkan  lagi  usaha  mengurangkan  kes  positif 
         COVID-19 di Malaysia dengan menggunakan pendekatan tertumpu 
         (targeted approach).  
          
                                                                             
      
     Kepatuhan masyarakat terhadap arahan ini adalah amat penting 
     pada  ketika  ini.  Namun  berdasarkan  pemantauan  yang  telah 
     dijalankan oleh pihak berwajib dan juga keadaan trafik jalan raya 
     diperhatikan kebelakangan ini, didapati masyarakat semakin tidak 
     akur terhadap arahan PKP ini.  
      
     Sehubungan itu, KKM menyambut baik keputusan pihak MKN agar 
     tindakan  yang  lebih  tegas  diambil  atas  ketidakakuran  segelintir 
     masyarakat. Ini diharap dapat memberi impak yang positif dalam 
     meratakan lengkung (flatten the curve) dan seterusnya memastikan 
     fasiliti  KKM dapat menampung bilangan pesakit COVID-19. KKM 
     khuatir  ketidakpatuhan  kepada  PKP  boleh  membatalkan  usaha 
     keras  semua  pihak  yang  telah  diambil  setakat  ini.  Terima  kasih 
     kepada semua pihak berwajib dalam membantu menguatkuasakan 
     arahan PKP ini agar tahap keakuran dapat ditingkatkan. 
      
     Oleh itu, KKM menyeru kerjasama semua Rakyat Malaysia dalam 
     memainkan peranan masing-masing dalam menangani penularan 
     wabak  ini  dan  memastikan  rantaian  jangkitan  COVID-19  dapat 
     diputuskan. 
     Usaha  ini  dapat  dicapai  dengan  terus  mengamalkan  perkara 
     berikut: 
       1. Patuh kepada PKP. 
       2. Tahap kebersihan diri yang tinggi pada setiap masa seperti 
        kerap mencuci tangan dengan menggunakan air dan sabun. 
       3. Jarak sosial selamat (social distancing) sekurang-kurangnya 1 
        meter dari orang lain.  
     KKM juga  maklum  bahawa  terdapat  segelintir  masyarakat  yang 
     perlu hadir bertugas terutama bagi perkhidmatan perlu. Oleh itu, 
     KKM ingin menasihati agar mereka: 
       1. Mengelak  berada  di  kawasan  yang  sesak  (crowded  space) 
        dan kawasan yang tertutup (confined space) secara beramai-
        ramai misalnya di ruang makan di pejabat, 
       2. Kekalkan jarak 1 meter ketika cakap bersemuka dengan orang 
        lain (conversation). 
                                               
        
         3. Memastikan ruang makan di pejabat kekal bersih, termasuk 
           menggunakan  disinfeksi  bagi  memastikan  kawasan  kerap 
           disentuh adalah bebas daripada kuman. 
        
       PENGGUNAAN DISINFECTION BOX / CHAMBER / TUNNEL / 
       BOOTH  /  PARTITION  /  GATE  UNTUK  MENGURANGKAN 
       JANGKITAN COVID-19 
       KKM  ingin  memaklumkan  bahawa  beberapa  permohonan  telah 
       diterima  bagi  tujuan  pengesahan  penggunaan  Disinfection  Box  / 
       Chamber / Tunnel /Booth / Partition / Gate untuk mengurangkan 
       jangkitan  COVID-19, di mana ianya telah dinilai oleh Cawangan 
       Penilaian  Teknologi  Kesihatan,  KKM.  Ini  memandangkan  ianya 
       dilaporkan  telah  digunakan  sebagai  peralatan  nyahkuman  di 
       beberapa negara. 
       Penilaian  telah  dilakukan  terhadap  beberapa  model  peralatan 
       tersebut  daripada  beberapa  negara  dan  juga  model-model  yang 
       sedia ada di Malaysia. Adalah didapati bahawa proses nyahkuman 
       oleh peralatan yang dinilai melibatkan seseorang melalui peralatan 
       tersebut untuk tempoh 20-30 saat di mana individu akan disembur 
       menggunakan  bahan  kimia  bagi  tujuan  nyahkuman.  Kesemua 
       model yang telah dikaji menggunakan bahan kimia berlainan. 
       Hasil daripada penilaian yang dilakukan mendapati bahawa tiada 
       bukti  untuk  menunjukkan  bahawa  peralatan  tersebut  berkesan 
       dalam  mengurangkan  jangkitan  COVID-19.  Jangka  masa  20-30 
       saat  tidak  memadai  untuk  proses  nyahkuman  yang  berkesan. 
       Prosesnya  juga  tidak  boleh  membunuh  kuman  di  dalam  badan 
       manusia.  Tambahan  pula  bahan  kimia  yang  digunakan  boleh 
       membawa  kemudaratan  kepada  selaput  badan  (membrane 
       mucosa) seperti di mata dan mulut. 
       Berdasarkan  penilaian  tersebut,  KKM  tidak  menyarankan 
       penggunaan Disinfection Box / Chamber / Tunnel /Booth / Partition 
       / Gate sebagai langkah untuk mengurangkan jangkitan COVID-19 
       terhadap manusia. 
                                                            
       
       
      KKM  akan  terus  memantau  perkembangan  kejadian  COVID-19 
      melalui segala maklumat yang diperolehi dan akan dimaklumkan 
      kepada rakyat dari semasa ke semasa. 
       
      Sekian, terima kasih. 
       
      DATUK DR. NOOR HISHAM ABDULLAH 
      KETUA PENGARAH KESIHATAN MALAYSIA 
       
      15 April 2020 @ 5.00 petang 
       
                      
                                                         
        
        
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
          (SEHINGGA 15 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                   BAHARU     KUMULATIF 
        PERLIS                        0           18 
        KEDAH                         1           94 
        PULAU PINANG                  0          119 
        PERAK                         0          250 
        SELANGOR                      17         1,316 
        NEGERI SEMBILAN               1          363 
        MELAKA                        0          147 
        JOHOR                         14         601 
        PAHANG                        17         253 
        TERENGGANU                    0          106 
        KELANTAN                      0          154 
        SABAH                         0          285 
        SARAWAK                       8          371 
        W.P. KUALA LUMPUR             27         926 
        W.P. PUTRAJAYA                0           54 
        W.P. LABUAN                   0           15 
          JUMLAH KESELURUHAN          85         5,072 
        
        
        
                                                            
