         
                                              
                              KENYATAAN AKHBAR 
                                                          
                      KEMENTERIAN KESIHATAN MALAYSIA
                                         
                     SITUASI TERKINI JANGKITAN 2019-nCoV  
                  DAN PENGESANAN KES BAHARU DI MALAYSIA  
         
        Kementerian  Kesihatan  Malaysia  (KKM)  ingin  melaporkan  mengenai 
                                           novel coronavirus            
        pertambahan dua (2) kes baharu 2019                  (2019-nCoV)
        yang  dilaporkan  ke  Crisis  Preparedness  and  Response  Centre  (CPRC) 
        Kebangsaan pada hari ini.  
         
        KES BAHARU YANG PERTAMA (KES KE-13) 
         
        Seorang wanita warganegara Malaysia berumur 40 tahun yang merupakan 
        ahli keluarga (adik) kepada kes warganegara Malaysia yang dilaporkan pada 
        4 Februari 2020 yang lalu. Kes terbaru ini mempunyai kontak langsung dengan 
        indeks  kes  semasa  beliau  pulang  untuk  sambutan  Tahun  Baru  Cina  di 
        kampungnya pada 23 Januari 2020. 
         
        Beliau mula mengalami gejala demam dan sakit tekak pada 1 Februari 2020 
        dan batuk pada 4 Februari 2020. Beliau telah mendapatkan rawatan dari 
        sebuah klinik swasta bagi gejala yang dialaminya. Sebaik ahli keluarganya 
        (abang), iaitu indeks kes dikesan positif 2019-nCoV – beliau kemudiannya 
        telah dijejaki oleh pihak Pejabat Kesihatan Daerah (PKD). 
         
        Hasil siasatan mendapati kes tidak mempunyai sejarah perjalanan ke negara 
        China. Sebagai sebahagian dari aktiviti siasatan, sampel telah diambil dari 
        beliau dan ahli keluarga yang lain. Ujian pengesanan dan pengesahan 2019-
        nCoV yang dijalankan ke atasnya telah dilaporkan positif pada 5 Februari 
        2020, manakala bagi lain-lain ahli keluarga adalah negatif.    
         
        Beliau kini telah dimasukkan ke wad isolasi di Hospital Sultanah Bahiyah, Alor 
        Setar dan berada dalam keadaan stabil. Aktiviti pengesanan kontak masih 
        dijalankan dan akan dimaklumkan dari semasa ke semasa.  
         
                                                                      1 
         
           
          KES BAHARU YANG KEDUA (KES KE-14) 
           
          Seorang pelancong warganegara China dari Wuhan, China dan telah tiba di 
          Malaysia bersama ibu serta tiga (3) rakannya pada 25 Januari 2020. Mereka 
          telah melawati tempat-tempat pelancongan di sekitar Kuala Lumpur. Pada 1 
          Februari 2020, beliau datang mendapatkan rawatan bagi gejala demam ringan 
          yang dialaminya di Hospital Kuala Lumpur. Doktor yang merawat beliau telah 
          membenarkannya balik dengan dibekalkan ubatan bagi merawat gejala yang 
          dialami dan juga Home Assessment Tool. 
           
          Beliau dan ahli kumpulannya telah diarahkan untuk tidak ke mana-mana bagi 
          menjalani Perintah Pengawasan dan Pemantauan. Hasil lawatan pemantuan 
          yang dijalankan  ke  atasnya  oleh  pihak  PKD  mendapati  beliau  masih  lagi 
          bergejala.  Beliau  telah  dirujuk  ke  HKL  untuk  dimasukkan  ke  wad  bagi 
          menerima rawatan dan siasatan selanjutnya pada 5 Februari 2020. Ujian 
          pengesanan dan pengesahan 2019-nCoV yang dijalankan ke atasnya telah 
          dilaporkan positif pada hari yang sama. Beliau kini telah dimasukkan ke wad 
          isolasi di Hospital Kuala Lumpur dan berada dalam keadaan stabil. 
           
           
                                                   
          JUMLAH KUMULATIF KES 2019-nCoV      
                              
          Dengan pertambahan dua (2) kes baru ini, jumlah kumulatif kes 2019-nCoV 
          yang dilaporkan sehingga hari ini adalah sebanyak        ; iaitu enam (6) kes 
                                                            14 kes
          dalam kalangan kes Patient-Under-Investigation (PUI) jangkitan 2019-nCoV, 
          enam (6) kes dalam kalangan kontak rapat dan dua (2) kes dalam kalangan 
          rakyat  Malaysia  yang  dibawa  pulang  melalui  Misi  Bantuan  Kemanusiaan. 
          Daripada jumlah tersebut, sepuluh (10) kes adalah warganegara China dan 
          empat (4) orang adalah warganegara Malaysia.    
            
          Sehubungan itu, dari 10 Januari 2020 sehingga 6 Februari 2020 jam 10:00 
          pagi; jumlah kumulatif kes PUI jangkitan 2019-nCoV adalah 290 orang; di 
          mana 188 adalah warganegara Malaysia, 95 warga China dan masing-masing 
          satu  (1)  warganegara  Australia,  Republik  Korea,  Jordan,  Brazil,  Kanada, 
          Bangladesh dan Thailand. Enam (6) kes telah disahkan positif 2019-nCoV, 
          277 adalah negatif 2019-nCoV dan 7 kes masih menunggu keputusan makmal 
          (Lampiran 1).  
           
                                                                                     2 
           
        
       Sejumlah  16  kontak  rapat  yang  baru  kepada  kes  2019-nCoV  dilaporkan 
       sehingga 6 Februari 2020 jam 10:00 pagi. Oleh itu, jumlah kumulatif kontak 
       rapat kepada kes 2019-nCoV yang dilaporkan pada tahun 2020 sehingga hari 
       ini adalah seramai 77 orang kesemuanya – dimana enam (6) orang adalah 
       positif dan 71 orang adalah negatif (Lampiran 1). 
        
       Sementara itu pada hujung minggu ini, masyarakat beragama Hindu akan 
       menyambut  perayaan  Thaipusam.  Sambutan  di  Batu  Caves  dijangka 
       menerima kunjungan  ribuan  penganut  serta  pelawat  dari  dalam  dan  luar 
       negara. 
        
       Sehubungan itu, Kementerian Kesihatan Malaysia (KKM) ingin menasihatkan 
       para  penganut  serta  pengunjung  supaya  mengambil  langkah  pencegahan 
       awal dengan mengutamakan kebersihan diri dengan kerap membasuh tangan 
       dengan air dan sabun atau hand sanitizer, serta memakai penutup mulut dan 
       hidung (face mask) bagi mengelakkan dari dijangkiti 2019-nCoV. 
        
       Pusat Operasi Perubatan yang diselaraskan oleh pihak Hospital Selayang 
       akan melaksanakan pelbagai aktiviti berkaitan bagi mencegah, membendung 
       dan bertindak balas bagi sebarang insiden yang mungkin berlaku.      
                                                             
        
        
       DATUK SERI DR. DZULKEFLY AHMAD  
       Menteri Kesihatan Malaysia 
        
       6 Februari 2020 
                                                                                    
                                                                 3 
        
         
                                                              Lampiran 1 
                                                                         
                      Jadual 1: Ringkasan Kes PUI 2019-nCoV 
                     Sehingga Jam 10:00 Pagi; 6 Februari 2020 
         
           Warganegara    Positif    Negatif    Pending     Jumlah 
           Malaysia          1         180          7         188 
           China             5         90           0          95 
           Lain-lain         0          7           0          7 
           Jumlah            6         277          7         290 
         
         
                  Jadual 2: Ringkasan Kontak Rapat Kes 2019-nCoV  
                     Sehingga Jam 10:00 Pagi; 6 Februari 2020 
                                         
            Warganegara    Positif    Negatif    Pending     Jumlah 
            Malaysia          1          41          0          42 
            China             5          30          0          35 
            Lain-lain         0          0           0          0 
            Jumlah            6          71          0          77 
         
         
        Nota: Kenyataan Akhbar YB Menteri Kesihatan yang bertarikh 5 Februari 2020 telah 
        memaklumkan  mengenai  dua  (2)  warganegara  Malaysia  yang  dibawa  pulang 
        melalui Misi Bantuan Kemanusiaan yang telah dikesan positif dan baki 131 adalah 
        negatif 2019-nCoV.    
                                                                       4 
         
