        
                                       
                        KENYATAAN AKHBAR 
                 KEMENTERIAN KESIHATAN MALAYSIA 
                                   
         SITUASI SEMASA JANGKITAN PENYAKIT CORONAVIRUS 
                     2019 (COVID-19) DI MALAYSIA 
                           28 APRIL 2020 
        
       STATUS  TERKINI  KES  DISAHKAN  COVID-19  YANG  TELAH 
       PULIH 
       Kementerian  Kesihatan  Malaysia  (KKM)  ingin  memaklumkan 
       bahawa terdapat 75 kes yang telah pulih dan dibenarkan discaj 
       pada hari ini. Ini menjadikan jumlah kumulatif kes yang telah pulih 
       sepenuhnya dari COVID-19 dan telah discaj daripada wad adalah 
       sebanyak 4,032  kes  (68.9  peratus  daripada  jumlah  keseluruhan 
       kes). 
        
       STATUS TERKINI KES COVID-19 DI MALAYSIA 
       Sehingga 28 April 2020 pukul 12:00 tengah hari, terdapat 31 kes 
       baharu  yang  telah  dilaporkan.  Ini  menjadikan  jumlah  kes  positif 
       COVID-19  di  Malaysia  adalah  sebanyak  5,851  kes.  Oleh  itu, 
       jumlah  kes  aktif  dengan  kebolehjangkitan  COVID-19  adalah 
       1,719 kes. Mereka telah diasingkan dan diberi rawatan.  
        
       Sehingga kini, seramai 36 kes positif COVID-19 sedang dirawat 
       di  Unit  Rawatan  Rapi  (ICU). Daripada  jumlah  tersebut,  17  kes 
       memerlukan bantuan pernafasan.  
        
       Daripada maklumat terkini yang dilaporkan ke Crisis Preparedness 
       and Response Centre (CPRC) Kebangsaan, dukacita dimaklumkan 
       bahawa terdapat pertambahan satu (1) lagi kes kematian berkaitan 
                                                             
           
          COVID-19. Justeru, jumlah kumulatif kes kematian COVID-19 di 
          Malaysia adalah sebanyak 100 kes (1.7 peratus daripada jumlah 
          keseluruhan kes): 
            •  Kes  kematian  ke-100  (kes  ke-3628)  merupakan  lelaki 
               warganegara  Malaysia  berumur  67  tahun  dan  mempunyai 
               latar belakang penyakit kencing manis, darah tinggi, penyakit 
               jantung  dan  strok.  Beliau  telah  dirawat  di  Hospital  Sungai 
               Buloh, Selangor pada 4 April 2020 dan disahkan meninggal 
               dunia pada 28 April 2020 jam 9.40 pagi. 
          KKM mengucapkan takziah kepada ahli keluarga beliau.  
           
          ANALISA  RINGKAS  SITUASI  SELEPAS  PELAKSANAAN 
          PERINTAH KAWALAN PERGERAKAN FASA KE-3 
          Pelaksanaan  Perintah  Kawalan  Pergerakan  (PKP)  fasa  3  akan 
          memasuki  fasa  4  mulai  esok  iaitu  29  April  2020.  Setakat  ini, 
          didapati jumlah kes harian sering menunjukkan tren menurun dan 
          kadang kala  mendatar.  Dengan  peningkatan  kes-kes  yang  pulih 
          daripada  COVID-19,  ini  menjadikan  jumlah  kes  aktif  semakin 
          menurun  sepanjang  fasa  ketiga  PKP.  Ini  sekaligus  berjaya 
          meratakan  lengkung  (flattening  of  the  curve)  dan  Negara  kini 
          memasuki fasa pemulihan.  
          Misalnya, jumlah kes aktif pada hari ini adalah 1,719, berbanding 
          kes aktif tertinggi,  iaitu  2,596  pada  5  April  2020.  Pencapaian  ini 
          adalah hasil daripada tindakan proaktif dan agresif Kerajaan dalam 
          aktiviti-aktiviti  pembendungan  penularan  COVID-19  sepanjang 
          tempoh sebelum dan semasa PKP ini. Ini dapat memastikan fasiliti 
          KKM dapat menampung bilangan pesakit COVID-19 di Malaysia, 
          termasuk  kapasiti  Unit  Rawatan  Rapi  (ICU)  dan  kapasiti 
          penggunaan mesin bantuan pernafasan ve( ntilators) di hospital. 
          Perintah  Kawalan  Pergerakan  (PKP)  membantu  mengurangkan 
          interaksi   di   antara    ahli   masyarakat  dan  mengurangkan 
          kebolehjangkitan COVID-19. Selain aktiviti pengesanan kes secara 
          aktif  (active  case  detection),  KKM  dengan  pelbagai  agensi  telah 
          menggunakan  pendekatan  tertumpu  (targeted  approach)  bagi 
                                                                                      
       
      kumpulan yang berisiko tinggi. Ini termasuk tindakan pengesanan, 
      penyaringan,  ujian,  isolasi  dan  rawatan  bagi  individu  di  dalam 
      kawasan  Perintah  Kawalan  Pergerakan  Diperketatkan  (PKPD), 
      pengesanan peserta-peserta  perhimpunan  di  Seri  Petaling  dan 
      lain-lain  perhimpunan  besar-besaran,  pengesanan  sekolah  serta 
      madrasah tahfiz dan sebagainya. 
       
      NORMA BARU KEHIDUPAN SEHARIAN AKIBAT PENULARAN 
      COVID-19 
      Pelaksanaan  PKP  di  Negara  kita  merangkumi  empat  (4) pelan 
      tindakan (action plan) utama, di mana dua (2) tindakan adalah oleh 
      Kerajaan dan dua (2) lagi tindakan adalah melibatkan masyarakat 
      umum.  Tindakan  yang  telah  diambil  Kerajaan  adalah kawalan 
      pergerakan dan kawalan sempadan.  
      Kawalan  sempadan  diperlukan  untuk  mengurangkan  kes-kes 
      import  COVID-19 memandangkan lebih 180 buah Negara yang 
      terbabit dengan jangkitan ini. Kawalan sempadan yang baik telah 
      membuahkan hasil apabila 154 kes positif COVID-19 telah dikesan 
      di  kalangan warganegara Malaysia yang pulang dari luar negara 
      mulai 3 April 2020 Mac 2020. Mereka telah diasingkan dan diberi 
      rawatan di hospital. Hasil kawalan pergerakan juga dapat dilihat 
      daripada  pelaksanaan  PKP  1,  2  dan  3  di  mana  ianya 
      mengurangkan  interaksi  di  antara  ahli  masyarakat  dan 
      mengurangkan kebolehjangkitan COVID-19. 
      Namun  demikian,  PKP  tidak  boleh  menghapuskan  COVID-19 
      sepenuhnya.  Malahan  masyarakat  perlu  bersedia  menghadapi 
      virus ini untuk tempoh yang lebih panjang. KKM akan meneruskan 
      aktiviti-aktiviti  pembendungan  dan  pengawalan.  Meskipun  begitu, 
      penglibatan aktif rakyat adalah amat penting sekali.  
      Justeru, dua (2) tindakan yang telah dan perlu terus diambil oleh 
      rakyat dan penduduk Malaysia dalam memerangi virus COVID-19 
      adalah dengan meneruskan amalan jarak sosial yang selamat iaitu 
      sekurang-kurangnya  satu  meter,  dan  juga  menjaga  tahap 
      kebersihan diri terutama dengan kerap membasuh tangan dengan 
      air  dan  sabun.  Memandangkan  masih  belum  ada  vaksin  untuk 
                                                      
         
        melawan jangkitan  COVID-19,  inilah  amalan-amalan  yang  boleh 
        menjadi “vaksin” bagi masyarakat membantu Negara memerangi 
        penularan jangkitan COVID-19 ini. 
        Seperti  yang  KKM  telah  tekankan  selama  ini,  perjuangan  kita 
        menentang COVID-19, iaitu musuh yang tidak kelihatan ini masih 
        panjang dan usaha kita perlu berterusan. Norma kehidupan yang 
        baharu ini perlu diterapkan ke semua peringkat masyarakat agar 
        ianya menjadi amalan kita semua. 
        Ternyata  kejayaan  dan  pencapaian  melandaikan  lengkung  dan 
        mengawal penularan virus COVID-19 adalah kejayaan bersama, 
        iaitu Rakyat dan Kerajaan. 
         
        NASIHAT KESIHATAN BERKAITAN COVID-19 
        Selaras dengan usaha memerangi pandemik ini, sekali lagi KKM 
        menasihatkan   agar   rakyat   Malaysia   terus  menunaikan 
        tanggungjawab masing-masing dengan: 
          •  Patuh kepada amalan tahap kebersihan yang optimum pada 
            setiap  masa,  seperti  kerap  mencuci  tangan  dengan 
            menggunakan air dan sabun; 
          •  Mengamalkan  jarak  sosial  yang  selamat  (social  distancing) 
            sekurang-kurangnya 1 meter dari orang lain 
          •  Elakkan daripada perhimpunan; 
          •  Digalakkan  memakai topeng hidung dan mulut (face mask) 
            ketika berada di tempat orang ramai.  
        KKM  akan  terus  memantau  perkembangan  kejadian  COVID-19 
        melalui segala maklumat yang diperolehi dan akan dimaklumkan 
        kepada rakyat dari semasa ke semasa. 
        Sekian, terima kasih. 
         
        DATUK DR. NOOR HISHAM ABDULLAH 
        KETUA PENGARAH KESIHATAN MALAYSIA 
         
        28 April 2020 @ 4.30 petang                  
                                                                     
        
                                                 LAMPIRAN 1 
                                  
                                  
        BILANGAN KES COVID-19 MENGIKUT NEGERI DI MALAYSIA 
          (SEHINGGA 28 APRIL 2020, JAM 12:00 TENGAH HARI) 
        
                                  BILANGAN    BILANGAN 
                 NEGERI              KES         KES 
                                  BAHARU *    KUMULATIF 
        PERLIS                        0           18 
        KEDAH                         0           95 
        PULAU PINANG                  0          121 
        PERAK                         0          253 
        SELANGOR                     5 (2)       1,403 
        NEGERI SEMBILAN               1          436 
        MELAKA                        0          193 
        JOHOR                        1 (1)       660 
        PAHANG                        0          288 
        TERENGGANU                    0          110 
        KELANTAN                      0          155 
        SABAH                         1          313 
        SARAWAK                      8 (1)       496 
        W.P. KUALA LUMPUR           14 (5)       1,214 
        W.P. PUTRAJAYA               1 (1)        80 
        W.P. LABUAN                   0           16 
          JUMLAH KESELURUHAN        31 (10)      5,851 
        
       *(   ) adalah merujuk kepada kes-kes import  
        
                                                            
